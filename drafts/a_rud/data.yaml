- body:
  - author: Rud.
  - book: I._Buch
  - chapter[n=1]:
    - Rîchiu sælde, hôher sin
    - daz ist von Gote ein grôz gewin
    - den Got alsô besinnet
    - daz er sældè gewinnet.
    - Ûf hôhe kunst ist ahte niht,
    - ist si sunder sælden phliht,
    - sô wirt si gar vernihtet,
    - ob sælde ir niht zuo phlihtet.
    - Orthabunge rehter kunst
    - ist sælden heil, gelückes gunst,
    - der sî nâch sælden werben kan
    - daz im Got gelückes gan.
    - Der kunst geleite sælde treit.
    - swer iht tihtet oder seit,
    - der muoz kunst bî sælden tragn
    - odr sîn kunst der sælde entsagn.
    - Ofte ergât ouch diu geschiht
    - daz man den künste rîchen siht
    - dem selten ist daz heil geschehn
    - daz sîn kunst sælec sî gesehn.
    - Lobelich guot getihte
    - daz vindet ie die rihte,
    - als ez diu sælde tihtet
    - und ez gelücke rihtet.
    - Florieret sældekunst ir kraft,
    - sô edelt sich diu meisterschaft
    - und wirt diu kunst gekreftet,
    - der sîn gemeisterscheftet.
    - Nû was ich, als ich eht noch bin,
    - als gemuot daz ich den sîn
    - ie der ûf arbeite
    - daz Got zuo geleite
    - geruochte vüegen mîner kunst
    - sælde und edeler herzen gunst.
    - sol des gelücke walten
    - und mir den prîs behalten
    - ûf den ich sus garbeitet hân,
    - sô wil ich ûf den süezen wân
    - und ûf des lônes gewin
    - arbeiten aber mînen sîn
    - und wil iu bescheiden hie
    - an dirr âventiure wie
    - ein der tugentrîchste man
    - der ritters namen ie gewan
    - dirre welte prîs erwarp,
    - wie er warp, wier verdarp,
    - wier zer welte wart geborn,
    - wie im besunder wart erkorn
    - der welte hœhstiu werdekeit,
    - wier die werdekeit erstreit
    - daz sîn lop, sîn name, sîn lebn
    - an lobe ze mâz ist gegebn
    - 'den tumben und den wîsen:'
    - swer werdekeit wil prîsen,
    - der muoz den stolzen degen wîs
    - prîsèn und sînen prîs.
    - Er was geborn von hôher art
    - daz vor den zîten niemen wart
    - geborn ûf die erde
    - der mit sô hôhem werde
    - sô manger zungen wart erkant.
    - in hât manec man genant
    - und von im âventiure geseit
    - mit lügen und ouch mit wârheit,
    - der doch niht rehte hât geseit
    - von im die rehten wârheit.
    - durch daz hân ich gevlizzen mich
    - al mîne tage sît daz ich
    - tihtens ie begunde,
    - wiech diu mære vunde
    - wie der tugentrîche
    - Alexander wunderlîche
    - wunders ûf der erde hie
    - mit wunderlîcher kraft begie.
    - dar an hât diu wârheit mir
    - 'ervüllet mînes herzen gir:'
    - ich bin es nû wol zende komn
    - und hân von wârheit vernomn
    - wie sîn ellenthaftiu hant
    - betwanc vil liute und manec lant,
    - als uns hât bewîset des
    - der wîs Aristôtiles,
    - der den stolzen degen zôch
    - den valschiu missewende ie vlôch,
    - und dem er zaller zît enbôt
    - sîn gelück und sîn nôt
    - und swaz im wunders ie geschach
    - 'als er im und er uns verjach:'
    - alsô prüeve ich die geschiht
    - als uns ir beider wârheit giht.
  - chapter[n=2]:
    - Kan ich nû vollebringen
    - mit sinneclîchen dingen
    - des noch daz mære wîset, -
    - prîsen, dâ ez prîset,
    - vehten, dâ ez vihtet,
    - slihten, dâ ez slihtet,
    - wundern, dâ ez wundert,
    - sundern, dâ ez sundert
    - dis bœsen von den besten,
    - kan ich die wol gegesten
    - die mir diu schrift vor bestet
    - und zuo den besten gestet, -
    - sô wil ich gegen den mæren stegn
    - und wil iu sagen wer der degn
    - von art und von gebürte was,
    - als ich die âventiure las.
    - diu hât mich bewîset sô
    - daz hie vor in Egiptô
    - was ein edel künec rîch'
    - dem dô niemen was gelîch
    - an listen und an manheit.
    - swaz man von zouberlisten seit
    - dar an was sîn kunst sô grôz
    - das niender lebte sîn genôz
    - bî der zît übr allez lant,
    - der was Nektânabus genant.
    - gewaltec und hêre
    - nâch küneclîcher lêre
    - was sîn geburt gehêret,
    - vil kunst was er gelêret.
    - Tet er iender valschen wanc
    - sunder sînes herzen danc,
    - des seit von im diz mære niht,
    - wan ez im von wârheit giht
    - er wær al der liste vol
    - die man von wîsheit wizzen soL
    - von nigromanzîe
    - und von astronomîe
    - kunde er waz er wolde.
    - swaz man bevinden solde,
    - dar nâch kund er wol liezen.
    - ouch kunde er wol entsliezen
    - der tunkeln ræterschen wort,
    - er hâte an witzen solhen hort
    - daz er die troume rehte riet,
    - ir komenden wârheit gar beschiet.
    - ouch kunde er wol von listen daz
    - wie man der dinge lenge maz
    - 'von gêometrîe:'
    - 'diu kunst was sîn amîe:'
    - und er ir rehter âmîs.
    - er was vil wîser danne wîs,
    - sîn kunst ir zil sô hôhe ûf stiez
    - übr al die man dô kündec hiez,
    - daz ez ir deheiner nie
    - gevâhen mohte noch gevie
    - mit künsterîchen sinnen.
    - swes er wold ie beginnen,
    - dar an was sîn hôher sîn
    - ein künsterîcher übrgewin.
    - Alsus was er, daz ist wâr,
    - von grôzen vorhten manec jâr
    - bewart mit sînen listen,
    - sîn list kund in wol vristen
    - daz in in mangen zîten
    - nie man kund an gerîten
    - noch mohte in sînem lande,
    - wan er vor hin bekande
    - 'sîner vîende getât:'
    - swenne ir vîentlîcher rât
    - iht arges hâte ûf in gedâht,
    - sô hâte er schiere an ende brâht
    - wie im gelingen solde.
    - swaz im geschehen wolde,
    - dar an warnet in sîn list.
    - in dirre selben jâres vrist
    - was Egipte daz lant
    - in solher wîsheit bekant
    - daz dise liste grœzer dâ
    - wâren vil dan anderswâ.
    - swaz irdischiu wîsheit
    - von astronomîe geseit
    - unde von der sternen kraft,
    - daz kunden sie nâch meisterschaft
    - von Abrahâmes lêre gar,
    - als er sî lêrte und brâhte dar.
    - sus tâten sie der welte kunt
    - dirre selben liste vunt
    - mit wârheit, als sie kunden
    - und sie die liste vunden.
  - chapter[n=3]:
    - Nû seit uns diu schrift alsô
    - daz in den selben zîten dô
    - was der grœste gewalt
    - der ûf der erde was gezalt,
    - in dem lande in Persîâ.
    - gewalteclîche truoc dô dâ
    - des künecrîches krône
    - mit hôher wirde schône
    - ein vollekomen wîgant
    - der Artâxerses was genant.
    - von dem seit uns anderswâ
    - scolasticâ histôrîâ,
    - er wær geheizen Ochus.
    - dem hâte Nektânabus
    - ein lant genomen mangen tac
    - daz nâhen sînem lande lac.
    - daz zurnde er sêre und was im leit,
    - mit grôzer kraft was er bereit,
    - als er in wolde rîten an.
    - dô kam gevarn ein sîn man
    - und warnet in gein wer alsus
    - "'rîcher künc Nektânabus,"
    - dû solt bereiten dich ze wer!
    - Artâxerses ist mit her
    - geriten in dîn rîche,
    - er lît gewalteclîche
    - 'in dînem lande: er wil dich hern,'
    - dû muost dich manlîche wern
    - oder dû wirst gar verhert
    - von sîner kraft der sich niht wert.
    - Alle sîne ritterschaft
    - wil ich dir nennen und ir kraft,
    - diu im ist mit helfe bî.
    - Partî und Mêdî
    - sint mit grôzen kreften dâ.
    - die von Mesopotâmîâ
    - hânt sich grœzlîch ûz genomn
    - und sint im ze helfe komn.
    - dâ lît gewalteclîche
    - Sîrîâ daz rîche
    - mit einem wünneclîchen her.
    - die von Caldêâ sint mit wer
    - durch in komen in daz lant.
    - mangen stolzen wîgant
    - hânt die von Ircânje dâ,
    - sô hant die von Arâbîâ
    - grôz her mit hôher rîcheit.
    - sich hânt mit kreften dar bereit
    - Serîtes ouch mit grôzer schar.
    - Bos-Porî sint komen dar
    - mit mangem degen ûz erkorn.
    - in sîne helfe hânt gesworn
    - Argînî und Agriôpagî.
    - die ellenthaften Hastriî
    - sint dâ mit werlîcher hant.
    - die besten hân ich dir genant,
    - noch hât er mangen werden man
    - des ich niht wol genennen kan.
    - ich sach diz kreftige her
    - unser lant âne wer
    - brennen rouben und hern
    - ir menige kan sich niht erwern.' -
    - "'Benamen, sprach der künec dô,"
    - mich dunket des daz mir dîn drô
    - mê vorhtlîcher vreise jehe
    - 'dan übels mir von in geschehe:'
    - hâst dû wer, sô wer dû dich!
    - ouch kan ich wol bedenken mich
    - wie ich mich behüeten sol.
    - phlic dû dîner veste wol
    - mit gar wîslîcher huote!
    - mit sô vorhtlîchem muote
    - 'hast dû diz mære ein teil gesagt:'
    - dû weist doch wol, ein leu verjagt
    - âne wer vil mangen hirz,
    - dû solt wol gelouben mirz
    - daz an des mannes herzen stât
    - swaz er vrümekeit begât.
    - 'ir menige vürhte ich kleine:'
    - ouch bin ich niht als eine,
    - sô arm noch sô ungemuot,
    - ich hân hêrschaft und guot,
    - ich bin mit solher wer gewesn
    - daz ich mit êren bin genesn
    - unz her in allen mînen tagn.
    - dû solt den lantherren sagn
    - daz sie manlîcher wer
    - phlegen gein der vînde her
    - und ellenthafter huote,
    - mit lîb und mit guote
    - süln sie mit witzen hân behuot
    - ir lant, ir lîp, ir êre, ir guot.'
  - chapter[n=4]:
    - Von dem künge huop sich dan
    - dirre vürst und sîn man.
    - swie zorn im diz mære
    - an disem herren wære,
    - er vorhte ie doch der vînde kraft
    - und ir werlîche ritterschaft.
    - Nû was bî den zîten
    - in al der welte wîten
    - gewurzet sêr des tiuvels spot.
    - an diu touben apgot
    - betet allez daz dô was,
    - niemen Gotes lêre las
    - wann wâ die Juden wâren
    - dô in den selben jâren,
    - die lebten in der alten ê
    - nâch Gots gebote und niemen mê.
    - diz was lange vor der vrist
    - daz unser herre Jesus Krist
    - genæme an sich die menscheit,
    - als uns der wâre gloube seit.
    - der tiuvel het die heidenschaft
    - gebunden mit solher kraft
    - daz er den liuten antwurt bôt
    - nâch ir bete in aller nôt
    - ûz der ápgote munde
    - mit worten alle stunde.
    - nû gie der künec drâte
    - in eine kemenâte
    - und wolde kunnèn und sehn,
    - bevinden reht unde spehn
    - wie im solde gelingen.
    - er hiez im balde bringen
    - ein becke regenwazzers vol.
    - ob ich iu rehte sagen sol
    - wie er bevant die geschiht
    - als uns diu âventiure giht,
    - waz im solde dô geschehn,
    - als ich diz mære hœre jehn,
    - Sô sage ich iu wie erz bevant.
    - ein holz ist Ebênus genant,
    - daz niemêr verbrinnet
    - swie heiz ez gewinnet,
    - des nam er in die hant ein rîs,
    - er begunde in mange wîs
    - sîne kunst erzeigen dâ,
    - mit kunst twanc er den tiuvel sâ
    - daz er kam und lêrte
    - sîn lôz daz ez sich kêrte.
    - dar nâch als im solde ergân,
    - er sach als ich vernomen hân,
    - sîn lôz an allen enden
    - 'nâch vluste sich wenden:'
    - sîn liezen allenthalp verlôs,
    - der vînde lôz den sic erkôs.
    - zehant als in daz lôz betrouc
    - und im des siges wân erlouc,
    - er begunde machen
    - mit wîslîchen sachen
    - von wahse kleiniu schiffelîn,
    - diu sîn vorbilde solden sîn
    - und sînes ungelückes lôz,
    - 'diu sazter vür sich ûf den vlôz:'
    - diu er im nam besunder,
    - diu giengen elliu under.
    - sîn lôz gelückes nie verjach,
    - swie dick er mit kunst gesach,
    - sô kund er im niht verjehn,
    - wan im sold unheil geschehn.
  - chapter[n=5]:
    - "'Owê, dâhte der künec dô,"
    - wie wenket mir gelücke sô?
    - waz ist der gote râche ûf mich?.
    - mit dem gedanke huop er sich
    - vür sînen got an sîn gebet.
    - swaz ebenmâze er ie getet
    - gegn der künftigen geschiht,
    - sô bevant er anders niht
    - wan lîp verlorn, êre und guot.
    - dô geriet im sîn muot,
    - möht er den lîp gesunt bewarn,
    - daz er sîn rîche lieze varn.
    - von vorhte entweich im al sîn maht.
    - dar nâch an der andern naht
    - nam er als ich hœre sagn,
    - swaz er ie möhte getragn
    - von golde und von gesteine,
    - sus vuor er dan aleine
    - alsô verborgen er entran
    - daz ez nie dehein sîn man
    - in sînem lande dô bevant.
    - er leit an sich wîz gewant
    - als er alle sîne tage
    - wær gesîn ein wîssage.
    - sîn hâr hiez er snîden abe.
    - swaz er nôtdürftiger habe
    - ze sînen listen solde hân
    - des wolde er hinder im niht lân,
    - dâ mite er dicke vil gewan
    - dô er der rîcheit entran,
    - dâ muoste er mite gewinnen,
    - wan er muoste entrinnen.
    - Liute guot hêrschaft lant
    - und swaz im rîcheit was benant
    - sîn ouge niemer mê gesach.
    - er vuor dô sîn vluht geschach,
    - in Pelûsium daz lant,
    - dar in was er vil unbekant
    - wer er von gebürte was.
    - sîniu zouberbuoch er las
    - und was der liute wîssage
    - nâch sîner dürfte bejage.
    - als er urloup dô genam
    - in der Môre lant er kam
    - und was ein wîssage ouch dâ.
    - gein Mâzedônje kêrter sâ.
    - Nû lât iu rehte wîsen hie
    - wie ez dort hinder im ergie !
    - dô er von sînem lande entran,
    - sîne mâge und sîne man
    - giengen vür ir grôzen got
    - und bâten in durch sîn gebot
    - mit ir gebete mange stunt
    - daz er in rehte tæte kunt
    - diu endehaften mære
    - war in komen wære
    - Nektânabus, ir herre wîs.
    - dô sprach der got Sêrapîs
    - "'ir geseht in niemer mêr."
    - von Persîâ der künec hêr
    - der sol gewalteclîche
    - betwingen iuwer rîche.
    - daz kan niemen understân,
    - ez muoz im werden undertân.
    - Nektânabus hât ez verlorn,
    - doch wirt von im ein sun geborn
    - der sol her nâch her wider komn.
    - der iu daz lant hât genomn,
    - den sol er twingen und diz lant.'
    - dô macheten sie sâ zehant
    - einen stein vil wol erhabn
    - und hiezen dran mit buochstabn
    - schrîben wie ez komen was,
    - dar an man die gehügede las
    - des künges und ouch solde lesn
    - wie ez dar nâch solde wesn.
  - chapter[n=6]:
    - In disen selben zîten sâ
    - was der künc von Persîâ
    - mit kreften in Egipten komn
    - und hâte an sich daz lant genomn.
    - Nektânabus al dort beleip
    - in Mâzedônje er lange treip
    - sînen zouberlîchen list
    - mit kunst durch sîne genist.
    - Ein künc Philippe was genant
    - der was dô künec übr daz lant,
    - der hâte ein minneclîchez wîp
    - diu im liep alsam der lîp
    - von minnen und von liebe was
    - diu was genant Olimpias,
    - edel schœne und hôchgemuot
    - in wîplîcher kiusche guot
    - wîte erkant von hövschen sitn.
    - ir man der künc was ûz geritn
    - mit her in vremdiu lant mit kraft,
    - er hâte grôze ritterschaft
    - brâht in vremdiu rîche,
    - er twanc vil krefteclîche
    - mit sîner ellenthafter hant
    - liute vil und manec lant,
    - daz sie im wurden undertân.
    - diu küneginne was gelân
    - dâ heim, als ez billich was,
    - ûf des künges palas
    - was si nâch ir willen wol
    - und lebet als ein vrouwe sol
    - diu schône zuht bî kiusche phligt,
    - gen der man huote sich bewigt.
    - wil diu wîbes kiusche phlegn,
    - man sol sich huote an sî bewegn.
    - Mit wîplîcher huote
    - was diu vil werde guote
    - gelobt in hôhem prîse.
    - Nektânabus der wîse
    - was dâ lange daz er nie
    - der vrouwen kunde gevie.
    - vil dicke man ir des gewuoc
    - wie hôhe wîsheit er truoc
    - und wie meisterlîchen sîn,
    - des wolde sî gerne sehen in.
    - nû dûhte in gar ein zageheit
    - daz er sî sô lange meit
    - und er ir künde nie gewan.
    - alsus gienc der wîse man
    - sunder ûf den palas,
    - dâ si mit vrouwen ûffe was
    - mit rîcheit wol gezieret.
    - dô wart gesâlûieret
    - der meister wîs, dô si in sach.
    - "'genâde' er zühteclîche sprach."
    - si hiez in sitzen, er saz nidr.
    - verre er saz. si hiez in widr
    - sitzen nâher baz zuo zir,
    - daz was wol sînes herzen gir.
    - sîn hôchgeburt mit witzen
    - hiez in dô nâher sitzen.
    - sîn arbeit, sîn verlornez guot,
    - sîn habelôsiu armuot,
    - sîn krankez lebn nach hêrschaft
    - 'want in des niht: der minne kraft'
    - wolde sîne sinne
    - sô twingen nâch ir minne
    - daz er von allen sinnen
    - die vrouwen wolde minnen.
    - Pînd ich nû mîne sinne
    - dar ûf daz ich die minne
    - wolde prüeven und sagn
    - die man sach sîn herze tragn
    - gegen der vrouwen liebe kraft,
    - sô müeste ich hôhe meisterschaft
    - hân, der ich erlâzen bin.
    - wold ich der minne kraft an in
    - 'prüeven, daz würd al ze lanc:'
    - ir minne sîn gemüete twanc,
    - diu minne zim geslichen kam,
    - sîn gemüete si im nam
    - sô gar daz der wîse man
    - gedâhte kleine dar an
    - wie manec kumberlîchez leit
    - er müeste hân mit arbeit.
    - sîner nôt vergaz er gar,
    - von minnen nam er nihtes war
    - wan dar lieben vrouwen sîn
    - der minneclîchen künegîn,
    - diu was sîn liep, sîn leit, sîn nôt,
    - sîn vröude, sîner sinne tôt.
    - sîn herze ruorte ir minne schoz,
    - des herzen und der zungen sloz
    - was ir strengen minne bant,
    - ir minne sich sîn underwant
    - sô herzeclîche daz er gie
    - daz si in bî witzen kûme lie,
    - als ez noch mangem man ergât
    - den minne kraft niht ledec lât.
  - chapter[n=7]:
    - Ir rôter munt zem meister sprach
    - "'meister, sît man mir verjach"
    - daz dû her kæm in diz lant,
    - sît hæte ich gerne dich erkant.
    - mir ist sô mangiu wîsheit
    - von dîner hôhen kunst geseit
    - daz ich dich gerne hân gesehn.
    - dû solt mir rehte verjehn,
    - bist dû von Egiptô ?
    - von den hœre ich sagen sô
    - daz sie künsterîche sîn.' -
    - "'jâ, liebiu vrouwe mîn."
    - von Egiptenlande ich bin.
    - ich hân sô vollebrâht den sîn
    - daz ich die troume kan verstân
    - und weiz wol wie sie süln ergân.
    - mir ist der sternen louf erkant,
    - wie ir iegelich ist genant
    - daz ist mir kunt und ouch der list
    - wie er genatûret ist.
    - der vogele sanc erkenne ich wol
    - und waz ir meine diuten sol,
    - daz vernime ich ûf daz zil.
    - ich hân hôher kunst sô vil
    - daz ich ze rehte wol kan spehn
    - waz einem kinde sol geschehn
    - daz niuwelîche wirt geborn.
    - die selben liste hânt gesworn
    - mir und den von Egiptenlant
    - sint die liste wol erkant.'
    - alsus sprach der wîse man.
    - die vrouwen sach er aber an
    - mit lachendes herzen sinne.
    - dô sprach diu küneginne
    - "'meister guot, dû solt mir jehn"
    - waz dîn oug an mir hât ersehn,
    - daz dû dir sô vil vröuden gihst,
    - swenne dû mich ane sihst.'
    - Als er der rede gevrâget wart,
    - in dûhte daz er ûf die vart
    - gewîset wær der minne,
    - in lêrten sîne sinne
    - daz er nû sprechen solde,
    - sît im diu state wolde
    - vüegen sô gevüege stunt
    - daz er mit vuoge tæte kunt
    - der vrouwen sînen hôhen pîn.
    - er sprach 'vil liebiu vrouwe mîn,
    - dîn hôhiu schœne wîset mich
    - daz ich mit triuwen meine dich.' -
    - "'durch waz?' - 'ûf den lieben wân"
    - den ich ze dîner liebe hân.' -
    - "'tuo hin die rede! sist gar ein wiht,"
    - si mac vervâhen niemer niht.' -
    - "'waz doch! sô leiste ich dîn gebot."
    - sich möhte ouch niht erwern kein got,
    - er müeste güetlîche dich
    - schouwen, ob er wære als ich
    - dir undertân gar, als ich bin.'
    - si sprach 'hâstû sô wîsen sîn
    - alsô dû mir hâst geseit,
    - sô lâ mich dîner wîsheit
    - an dir bevinden etewaz.' -
    - "'gerne, vrouwe, tuon ich daz.'"
    - dô zôch er ûz dem buosem sîn
    - ein wol gemachet tevellîn
    - ze guoter mâze kleine
    - von wîzem helfenbeine
    - gar schône gezieret,
    - daz wol gemûsieret
    - von silber und von golde was,
    - dar an er kunstlîche las
    - wie die sternen umbe gânt
    - und waz sie natûre hânt
    - und wie der himel umbe gât
    - und umbe gândiu zeichen hât.
  - chapter[n=8]:
    - Sus was diu himelspêre
    - mit wîslîcher lêre
    - von meisterlîchen buochstabn
    - an daz tevellîn ergrabn.
    - drîe kreize stuonden dran,
    - dar an vant der wîse man
    - hôher meisterschaft genuoc.
    - der êrste zwelf zeichen truoc,
    - diu die zwelfvelten vernunst
    - truogen an der selben kunst.
    - ouch truoc die figûre
    - der rehten natûre
    - der lûne und ouch der sunnen gar
    - der ander kreiz. ouch zeicte dar
    - der dritte siben sternen
    - an den man solde lernen
    - menschlîcher sælde spehe.
    - die vant man an der sternen jehe
    - mit wârheit al gemeine,
    - dâ bî vier edle steine
    - die der siben sternen kraft
    - erzeicten und der meisterschaft,
    - die menschlîcher wîsheit
    - sint ze huot ûf geleit
    - und wie ir leben sol ergân
    - und der lîp ein ende hân.
    - diu zeichen stuonden dran geschribn,
    - diu den louf umbe tribn
    - in den Got elliu leben schreip
    - und natûrende umbe treip.
    - An dirre tavel nam dô war
    - diu vrouwe daz er alsô gar
    - was an listen vollekomn.
    - si sprach 'ich hân wol vernomn,
    - lieber meister, daz dîn list
    - an witzen vollekomen ist.
    - wiltû daz ich geloube dir
    - waz dû mir seist, sô sage mir
    - die stunt, die zît und ouch den tac
    - an dem diu geburt gelac
    - daz dirre welte wart geborn
    - Philipp der künec ûz erkorn
    - an werdekeit vür alle man.
    - swie daz dîn munt gesagen kan,
    - sô wil ich gelouben dir
    - waz dû dar nâch gesagest mir.'
    - diz wesse si ouch, wiez geschach.
    - sîn kunst gewærlâch verjach
    - allez wie ez was geschehn,
    - des si mit wârheit muoste jehn.
    - der meister sprach zer künegîn
    - "'nû sag mir, liebiu vrouwe mîn,"
    - sol ich dir iht mêre sagn?' -
    - "'jâ, meister mîn, ich muoz dir klagn"
    - mîne grœsten swære,
    - ein verholnez mære
    - daz mich hât beswæret,
    - daz von mir ist gemæret.
    - Mir ist von rehter wârheit
    - von mînem lieben man geseit
    - er habe des vermezzen sich
    - daz er verstôzen welle mich,
    - kæme er iemer wider hein,
    - 'niuwan durch ein kleinez mein:'
    - daz ich noch unberhaft bin.
    - nû lâ mich dînen hôhen sîn
    - beschouwen und die wîsheit
    - diu dir von witzen ist bereit,
    - und hilf mir daz des niht geschehe
    - daz man mich iht dâ vür ersehe
    - daz ich sül versmâhet sîn
    - daz kein ander künegîn
    - des landes krône bî mir trage.' -
    - "'vrouwe, sprach er, lâ die klage!"
    - ez ist ein lügen, dû bist betrogn,
    - swer dirs jach, hât gelogn.
    - doch wirt ein teil der rede wâr
    - über eteslîchiu jâr
    - daz man in dich verstôzen siht,
    - daz doch kurzlîch geschiht,
    - wan er well odr enwelle,
    - sô muoz er dîn geselle
    - 'nâch dîn selbes willen wesn:'
    - er mac niht âne dich genesn,
    - er wirt dir holt, als er ie was,
    - wan er swâr âne dich genas.'
  - chapter[n=9]:
    - "'Ðwê, sprach diu vrouwe dô,"
    - meister mîn, wær eht alsô
    - daz der vil liebe herre mîn
    - müeste alsô betwungen sîn
    - swenne er zornec wære
    - daz er zehant verbære
    - gegen mir sînen gâhen haz,
    - vür grôze sælde wolde ich daz
    - mir selber prüeven, ist es niht.' -
    - "'nû sage ich dir wiez geschiht'"
    - sprach der meister hôchgemuot
    - "'sich! got der vil genâden tuot,"
    - der wil dir noch bî gelign,
    - von des gewalt soltû gesign
    - an dînem man zaller zît.
    - swenne er dir nû bî gelît
    - sô muostû siges sin gewert
    - dar nâch als es dîn herze gert,
    - der wil dich berhaft machen,
    - mit gotlîchen sachen
    - wil er dar zuo diemüeten sich
    - daz er wil berhaft machen dich.' -
    - "'meister mîn, wie heizet er?' -"
    - "'daz wil ich sagen dir', sprach der"
    - "'der rîche Amôn, der alle zît"
    - den liuten guotes rîcheit gît.' -
    - "'sag mir, wie ist er gestalt?' -"
    - "'erst niht ze junc noch zuo alt,"
    - noch ze grôz noch ze kranc,
    - noch ze kurz noch ze lanc,
    - in rehter mâze ist er erkorn.
    - er hât zwei krumbiu rindes horn
    - vor an sîner stirne dâ,
    - sîn bart ist wol gemischet grâ.
    - sus ist sîn bilde getân
    - 'swâ man im sol z opher gân:'
    - der hebet dîn krône.
    - dû solt dich hînaht schône
    - gein sîner kunft wol krœnen
    - und dich nâch wirde schœnen.
    - Nim an dich dîn bestiu kleit
    - und wis im alsô bereit
    - als dînem gots wol gezeme
    - und er vür guot von dir neme.'
    - si sprach 'sol ich den got gesehn,
    - alsô dû mir hâst verjehn,
    - sô wil ich dich beten an
    - vür got und niht vür einen man.'
    - urloup nam der meister dâ,
    - von der vrouwen gienc er sâ.
    - er huop sich dar er wolde dan.
    - vil manec krût er gewan
    - und wurze manger slahte.
    - nâch zouberlîcher ahte
    - krût und wurze er allez stiez,
    - daz saf er ûz drücken hiez,
    - mit zouberlîcher liste kraft
    - twanc er durch sîne meisterschaft
    - den tiuvel daz er schouwen
    - sich liez der werden vrouwen
    - in dem bild als er seite,
    - und er sich zir geleite
    - und ir ze wîbe phlæge
    - und sô ir bî gelæge
    - daz er denne spræche alsô
    - "'vrouwe, dû solt wesen vrô,"
    - lâz alle dîne swære!
    - dû hast den schirmære
    - enphangen der dich schirmet wol
    - und dich von müeje beschirmen sol.'
    - diz sold allez sô geschehn,
    - si sold in ir troume sehn
    - 'diz selbe bilde, als ez geschach:'
    - dez nahtès siz allez sach.
  - chapter[n=10]:
    - Philippe ir man der degen wîs,
    - swie er trüege hôhen prîs,
    - sîn liebe tiure gekoufet wart,
    - dô er was an der hervart.
    - geminnet wart der got durch in
    - ûf der miete gewin
    - und ûf des lônes hôhen solt
    - 'daz er ir solde wesen holt:'
    - si hæte es anders niht getân.
    - dâ vür süllen wir ez hân.
    - ir got diu vrou des nahtes sach
    - als ir gewærer troum verjach.
    - dô der morgen ane vie,
    - der meister zuo der vrouwen gie,
    - dô seite si im ze mære
    - waz ir getroumet wære.
    - er sprach ' diz wesse ich ê vil wol,
    - noch baz ez sich bewæren sol,
    - 'dû hâst niuwan den troum gesehn:'
    - diu wârheit sol dir noch geschehn.
    - den selben got erzeige ich dir,
    - vüegest dû die state mir
    - dâ ich mac heimlîche sîn
    - sô tuon ich dir die wârheit schîn.
    - der got wil hînaht zuo dir komn
    - und hat des bilde an sich genomn
    - daz er als ein trache gât.
    - die selbe forme er gâhes lât
    - 'und ouct sich dir in mîne wîs:'
    - er wil werden dîn amîs,
    - dar nâch iemer mêre
    - wil er dir guot und êre
    - hœhèn und mêren
    - mit küneclîchen êren.' -
    - "'Hilfet des dîn helfe mir,"
    - sô wil ich gerne vüegen dir
    - ein heimlich wesn an dirre vrist
    - dâ dû vil heimlîche bist.'
    - si hiez in lân vil drâte
    - in eine kemenâte
    - diu im genuoc heimlîche was,
    - dar inne er sînen zouber las.
    - Sus was verendet der tac.
    - diu vrouwe wachende lac
    - daz si besehen wolde
    - wenn ir got komen solde.
    - dar nâch schiere was unlanc,
    - der meister den tiuvel twanc
    - daz er in rehte lêrte
    - wie er sich verkêrte
    - und er sich kunde gemachen
    - mit zouberlîchen sachen
    - zeinem trachen und er kam.
    - diz geschach. diz bilde er nam
    - an sich. dô wart ein michel sûs.
    - alsus sleich er durch daz hûs
    - hin dâ diu schœne Olimpias,
    - des wunsches rîs an schœne, was
    - zehant als er hin zuo zir kam,
    - sîn bilde er aber wider nam
    - und wart der selbe der er was.
    - dô kam er ûf den palas,
    - diu vrouwe tugentrîche
    - enphienc in minneclîche,
    - er kuste sî, daz galt si sâ,
    - den got den er hâte dâ,
    - den gap er ir, daz was sîn lîp.
    - alsus leit in daz schœne wîp
    - an ir arm der was vil wîz,
    - an ir was gar des wunsches vlîz.
    - sus lac der bote bî dem gote,
    - dô wart der got und der bote
    - getriutet vil vor allen gotn,
    - ez wart im minneclîche enbotn.
  - chapter[n=11]:
    - Ich wæne, ez wære ir beider gunst
    - daz diu alte und niuwe kunst
    - nach rehter lieplîcher art
    - guobet von in beiden wart,
    - des sûmde er sich niht langer
    - ê daz si wart swanger
    - kindes von sînem lîbe.
    - er sprach ze dem werden wîbe
    - "'herzeliebiu vrouwe, dû"
    - hast enphangen von mir nû
    - den rehten schirmære dîn.
    - disiu vruht sol sælec sîn
    - und werden alsô sigehaft
    - daz sî niemer mannes kraft
    - mit sig überwinden mac'.
    - alsus nâhete der tac.
    - der meister balde von ir gie,
    - die künegîn er tragende lie.
    - sus hâte sî der list betrogn,
    - ir hâte ir gote wân erlogn.
    - ouch lebte nâch dem willen sîn
    - der meister mit der künegîn.
    - swenne er wolde komen zir,
    - so sprach er 'liebiu vrouwe, dir
    - kumt dîn got sus oder sô',
    - si zierte sich und was sîn vrô,
    - sô huop er sich zuo zir dar. -
    - dô diu vrouwe wart gewar
    - daz sîn witze sî betrouc
    - und ir sô spæhlîche louc,
    - si begunde in ouch betriegen
    - und an trûtschaft liegen.
    - Liep liuget liebe niht,
    - 'swâ mit triuwen liep geschiht:'
    - durch dirre vrouwen herzeliep
    - betrouc sî helnder minne diep,
    - nâch liebes stætem liebe
    - wart si von liebes diebe
    - betrogn, ein teil beliebet.
    - daz si wart bediebet
    - von helnder minne diebe,
    - daz kam von dem liebe
    - daz in der helnder minne diep
    - gehieze stæte ir liebez liep.
    - dem selben minne diebe
    - wart des küneges liebe
    - nâch sînem stæten liebe ein liep,
    - des vröute auch der minne diep,
    - Nektânabus der wîse man. -
    - diu vrou dô grôzen began.
    - den meister si besante zir.
    - "'meister, sprach si, nû rât mir"
    - ze mînen sorgen dis ich hân!
    - dû weist wol waz ich hân getân.
    - nû rât, wie sol ich hie von komn,
    - wie wirt diu swære mir benomn?
    - wan sô der künec wider kumt,
    - unschuldigen mich kleine vrumt,
    - wan ich leider schuldec bin.
    - nû ist mîn grœster ungewin
    - daz sich an mir diu geschiht
    - leider mac verbergen niht,
    - daz ist mîn hœhstez herzesêr.
    - owê, waz sol ich klagen mêr
    - wan daz ich bin versêret
    - und sich mîn swære mêret!' -
    - "'Ist daz dîn hœhstiu arbeit"
    - und dîn græstez herzeleit,
    - des mahtû vil wol genesn.
    - liep, dû solt niht trûrec wesn,
    - wis ûf mîne triuwe vrô!'
    - sprach dar wîse meister dô,
    - "'der got Amôn der hilfet mir"
    - swes ich in bite, und vüeget dir
    - daz dû durch dise schulde
    - dînes mannes hulde
    - niemer maht verliesen.
    - dû solt dîn leit verkiesen
    - und ân alle sorge sîn.
    - ich schaffe, liebiu vrouwe mîn,
    - daz elliu swære dich verbirt
    - und dir dîn leit benomen wirt.
    - des habe ûf mîne triuwe dich!'
    - alsus huop er ze velde sich
    - und suochte manger hande krût
    - dâ mite er sînes herzen trût
    - von sorgen wolde bringen.
    - mit zouberlîchen dingen
    - sînen list er schouwen liez,
    - daz saf er ûz dem krûte stiez
    - und twanc den tiuvel dâ mite
    - nach sînem alten zoubersite
    - daz er Philippen dort betrüge
    - und mit dem selben liste im lüge
    - dâ mite sîn wîp was betrogn
    - unz ir ir minne was erlogn.
  - chapter[n=12]:
    - Philippe lac mit grôzer kraft
    - und mit werlîcher ritterschaft
    - grœzlîch in Bitînîa.
    - des landes künec was ouch dâ
    - Pâusânîâ mit her,
    - den twanc er sider, swie sîn wer
    - grôzes widersatzes phlac.
    - des nahtes dô Philippe lac
    - an sînem bette und er entslief,
    - sînem herzen lûte rief
    - ein vremder troum vil spæhe.
    - in dûhte wie er sæhe
    - daz Amôn der grôze got
    - mit dem der meister tet den spot,
    - bî sînem wîbe læge
    - und ir ze wîbe phæge
    - und dar nâch zir spræche alsô
    - "'vrouwe, dû solt wesen vrô."
    - dîn man ist bî dir gelegn,
    - Philippe der vil werde degn,
    - bî dem dû swanger worden bist.
    - diu vruht diu von im komen ist,
    - daz ist ein kint des werdekeit
    - wirt her nâch in den landen breit,
    - ez wirt rîch und hêre.
    - dâ bî dûhte in mêre
    - der got trüege ein vingerlîn
    - dâ mit er der künegîn
    - besluzze ir klâre wîpheit
    - daz ir müeste sîn verseit
    - trûtschaft unz an sînen lîp.
    - in dûhte des wie er sîn wîp
    - also besigelt hæte
    - daz si belîben stæte
    - müeste unz an in eine
    - mit einem edelen steine,
    - dâ was des liehten sunnen wagn
    - ergraben an. ich wil iu sagn
    - ob ir mirz geloubet,
    - ein swert, eins löuwen houbet
    - was ouch an den stein ergrabn.
    - dirre list wart erhabn
    - daz sie Philippen alsô trügn
    - und im ûf die rede lügn
    - daz sie in wol möhten triegen
    - und an den schulden liegen.
    - Philippe der wîse degn
    - began den troum vil hôhe wegn.
    - er was erwachet. sâ zehant
    - was sîn rât vür in besant
    - der troume diutære,
    - den seit er ze mære
    - waz er in dem troume sach.
    - der wîsest under in dô sprach
    - "'Philippe, herre mîn, dû solt"
    - dînem gote wesen holt.
    - benamn, ez ist ein wârheit
    - daz dîn wîp von gote treit,
    - niht von menschen lîbe.
    - dir wirt von dînem wîbe
    - geborn ein sun des name wert
    - belîben sol, des herze gert
    - iemer wernder êren.
    - ich wil ze diute kêren
    - daz swert und ouch den sunnen wagn
    - 'die rehte bîschaft von im sagn:'
    - er sol gewalteclîche
    - betwingen elliu rîche.
    - des löuwen houbet, dêst diu tugent
    - der phlegen sol sîn miltiu jugent.
    - er wirt sô werde lebende,
    - in solhen êren swebende
    - daz wætlich ist daz iemen lebe
    - der zît des lop sô hôhe swebe'.
  - chapter[n=13]:
    - Ê daz des troumes underscheit
    - dem künge wurde aldâ geseit,
    - dô kam mit vîentlîchen sitn
    - geschart und ûf in geritn
    - der künec mit den sînen.
    - die liezen an im schînen
    - mit kreften vîentlîche kraft.
    - die ellenthaften ritterschaft
    - riten des landes vürsten an.
    - Philippe und sîne man
    - bereiten sich ze strîte sâ.
    - sich huop ein herter strît aldâ,
    - grôz ungemach, leit und nôt,
    - dô lac vil manec degen tôt
    - den man dar nâch muoste klagn.
    - man sach den vliehen, disen jagn,
    - dâ was der slac, hie der stich,
    - die lantherren sô werten sich
    - daz Philipp ellens rîch
    - mit den sînen tet entwîch
    - und nâch den vînden siges jach.
    - dô im vil bî sîn kraft zerbrach,
    - dô kam ein trache in sîne schar
    - gevlogen im ze helfe dar
    - den im der meister sande
    - von sîn selbes lande.
    - der trache in sêre vröute,
    - die vînde er sô zerströute
    - daz er mit kreften sâ zehant
    - gesiget und sie überwant.
    - die vînde vluhn. der strît zergie.
    - der sluoc den, der disen vie.
    - sus was der strît zergangen,
    - der vînde vil gevangen.
    - Mit ritterschaft gesigete dâ
    - Philipp in Bitînîa.
    - daz lant wart im dô zinshaft.
    - dô kêrte er mit der ritterschaft
    - wider heim ze lande dô.
    - sîns gelückes wâren vrô
    - die sîne, als ez in wol gezam
    - daz er den sic mit êren nam.
    - als er hin heim komen was,
    - und er gie ûf den palas,
    - diu künegîn im wider gie,
    - vil minneclîche si in enphie.
    - er kuste sî, si kuste ouch in,
    - ze handen giengen sie dâ hin
    - zuo ein ander sitzen.
    - er sprach mit schœnen witzen
    - "'ach herzetrût, nû wîse mich,"
    - wie ist ez komen umbe dich,
    - wem hâstû, herzeliebez wîp,
    - vür mich gegeben dînen lîp?'
    - si sweic und sach mit schame dar
    - und nam sîn blûclîche war.
    - er sach sî zartlîchen an.
    - "'vrouwe, sprach der werde man,"
    - die gote hânt gewaltes vil,
    - dâ von ich nû niht zûrnen wil.
    - mîn ouge in einem troume sach
    - daz dir gewalt von im beschach,
    - durch daz sol man dir die geschiht
    - verwîzen noch verkêren niht,
    - wan swes der gote wille gert
    - des wirt ir hôher name gewert.
    - dû bist unschuldec. nû wis vrô,
    - kêre dich an niemens drô,
    - 'swaz man dir müge von mir gedröun:'
    - dû solt dîn gemüete vröun!'
  - chapter[n=14]:
    - Âne haz gelac der zorn
    - den diu vrouwe wol geborn
    - hât umb ir lieben man verscholt.
    - hât si zorn von im gedolt,
    - daz wizzen nû vil liute niht,
    - swer aber weiz die geschiht
    - wie daz unschuldige wîp
    - truoc den schuldehaften lîp,
    - der wîzet im niht daz der zorn
    - sô schiere was von im verkorn.
    - vil mangen lantman ich hân,
    - wær im ein solich dinc getân,
    - er zurnde lîhte und hæt es haz.
    - nû wer solde im wîzen daz
    - ob er sêle, lîp und lebn
    - ze wâge ungerne wolde gebn
    - umb einen solhen erbeknabn?
    - dâ würd ê ein zorn erhabn,
    - daz niht dort heimlîche ergie.
    - Nû lât iu vürbaz sagen hie,
    - dâ daz mære wart gelân!
    - man sach den künc ze tische gân
    - mit sîen lantherren dâ.
    - dô kam der zouberære ie sâ
    - gegangen durch den palas,
    - in eines trachen bilde er was
    - und vuor sô vorhtlîche
    - daz arm und dar zuo rîche
    - erschrâken sêre dô er hie
    - die rihte gegen dem tische gie
    - dâ diu küneginne saz,
    - sîen slich er gegen ir maz
    - und leit irz houbet ûf ir schôz.
    - diz hâten vür ein wunder grôz
    - alle die ez sâhen.
    - mit stæte sie des jâhen
    - diz enwær vor in geschehn,
    - sie müestens vür ein wunder jehn.
    - Ze sîen lantherren sprach
    - der künec, dô diz sus geschach
    - "'ir herren, dô ich inme sturm"
    - was, dô kam mir dirre wurm
    - ze helfe mit vil grôzer wer,
    - er half mir gegen der vînde her
    - unz ich den sic an in gewan
    - und ich geschiet mit êren dan.'
    - diz muost ouch der künegîn
    - 'an vuoge ein unschulde sîn:'
    - daz alsô besunder
    - treip sô mangiu wunder,
    - daz gap gelouphaften muot
    - dem herren gegen der vrouwen guot.
    - dar nâch dô diz alsus was,
    - dô saz ûf sînem palas
    - der künc Philippe al eine.
    - dô kam ein vogelîn kleine
    - und saz im ûf die schôz sîn.
    - nû sach er waz diz vogelîn
    - hie mite wunders meinde
    - und waz ez mite bescheinde.
    - ez leget in die schôz ein ei.
    - daz stiez er hin, ez brach enzwei.
    - 'des begunde in wunder hân:'
    - er sach dar ûz ein würmel gân,
    - daz gar daz ei al umbegie.
    - die widervart ez dô gevie
    - gegen dem selben bruche hin
    - daz ûze gie, dâ woldez in.
    - als ez daz houbet drin gebôt,
    - vor in dem eie lac ez tôt.
    - den künec muoste wunder hân
    - durch waz daz wunder wær getân,
    - als es noch wunder hæte
    - swem Got daz wunder tæte.
  - chapter[n=15]:
    - Ez was ouch gar bezeichenlich.
    - der künec kêrte dannen sich
    - und rief sîen meistern dar
    - daz sie des wunders næmen war.
    - er hiez bezeichenlîche sie
    - nâch der bezeichenunge hie
    - liezen. balde daz geschach.
    - der wîsest under in dô sprach
    - "'herre, ich weiz von listen wol"
    - 'waz diz wunder diuten sol:'
    - ein sun wirt von dir geborn
    - der dir z erben wirt erkorn
    - nâch dir in dem lande dîn,
    - den diutet sus diz würmelîn.
    - daz ei ist sinewel erkant,
    - daz diutet aller welte lant
    - diu sîn hant sol betwingen.
    - zinslîche müezen dingen
    - mit im elliu rîche,
    - mit kraft gewalteclîche
    - sol elliu lant umbevarn
    - des wunsches und der sælden barn.
    - aller welte unmüezekeit
    - wirt er an prîse vür geleit,
    - er sol mit kraft und ouch mit tugent
    - in sîner loberîcher jugent
    - bejagn ein lop daz iemer wert,
    - sîn hôher name niht endes gert
    - an dem werden prîse.
    - sô dan der degen wîse
    - ze lande wendet sîne kunft
    - nâch vil hôher sigenunft,
    - sîn junger lîp verdirbet,
    - sîn blüendiu jugent erstirbet.
    - alsus muoz er verderben
    - und in dem wunsche ersterben.'
    - Dô ich dis ebenmâze las,
    - ich jach und gihe daz si was
    - rehte gebenmâzet dar,
    - swer es nimt ze rehte war,
    - der muoz mir des volge jehn,
    - 'wil er die wârheit ane sehn:'
    - daz ei und ouch daz komende kint
    - 'gelîch dem künge sippe sînt:'
    - daz kint er im ze kinde nam
    - daz von dem zouberære kam.
    - 'daz ei brâht im daz vogelîn:'
    - der vogel muoz gelîchet sîn
    - dem wîsen zouberære,
    - des zouberlîchiu mære
    - im einen erben hânt ertrogn.
    - der vogel der im kam gevlogn,
    - brâht im bezeichenlîche
    - daz kint an sælden rîche.
    - die verre erborne sippe
    - nam im der künc Philippe
    - ze nâher sippe durch den wân
    - daz er von gote wânde hân
    - die verre erborne komende vruht.
    - daz würmel was des vogels zuht
    - daz im bezeichenlîche gap
    - der groesten sælden urhap
    - diu im ie dâ vor geschach
    - als er in sîen vröuden jach.
    - diu wolde im schiere nû geschehn
    - des er von wârheit muoste jehn.
    - Ouch muoste nâhen der tac
    - daz diu künegîn gelac
    - nâch wîplîcher arbeit,
    - si muoste nâch gewonheit
    - diu dâ vor was und iemer sidr,
    - 'ze kemenâten ligen nidr:'
    - die vrouwen diu ir solde phlegn -
    - nâch wîplîcher lêre wegn
    - vil sêre wêwen ir began -
    - si sante nâch dem wîsen man.
    - si sprach 'owê, meister mîn,
    - wie wê mir ist! den hoehsten pîn
    - hân ich den wîp ie gewan'. -
    - "'vrouwe, sprach der wîse man,"
    - heiz dich balde in kurzer vrist
    - von dirre stat an der dû bist,
    - tragen oder dû bist tôt!
    - wan von der sunnen leufe nôt
    - hant diu vier elementâ.'
    - die vrouwen truoc man dannen sâ
    - an eine bezzer bettestat.
    - der meister ir dô phlegen bat
    - nâch wîplîcher lêre wol
    - der man dar zuo bedürfen sol.
    - als er von ir gegangen was,
    - dar nâch vil schiere si genas,
    - von ir wart ein sun geborn
    - dem sît nâch wunsche wart erkorn
    - der welte lobelîcher prîs
    - er wart an manheit alsô wîs
    - daz man muoz iemer prîsen
    - an werdekeit den wîsen.
  - chapter[n=16]:
    - Nû vil balde daz geschach
    - des der meister ê verjach.
    - der luft begunde truoben,
    - ertbibe sich dô huoben,
    - ez wart ein ungewiter grôz,
    - ein grôzer dunre lûte erdôz
    - der mange dunrestrâle
    - liez an dem selben mâle.
    - dick âne mâze dicke
    - wurden grôze blicke.
    - hagel, starker winde vil,
    - regen sunder mâze zil,
    - vinster nebel ungemach
    - man ûf der erde herten sach
    - ein alsô lange wîle grôz
    - 'des vil nâch al die welt verdrôz:'
    - die liute wânden sîn verlorn.
    - alsus wart diz kint geborn
    - von dem diu mære erhaben sint.
    - vil sêre erschrâken umb daz kint
    - der künc und alle sîne man.
    - zehant gienc er zer vrouwen dan,
    - dô disiu nôt was vollebrâht,
    - er sprach 'vrouwe, ich hân gedâht
    - daz man verliese daz kint,
    - wan mir diu mære gewizzen sint
    - daz ez vil kleine mich bestât.
    - doch swaz mîn got gevüeget hât
    - daz muoz ich gerne stæte lân
    - und daz kint zeinem kinde hân,
    - 'des sîn gebot mich niht erlât:'
    - dêst got, der mirz gegeben hât.
    - Ich vürhte sêre die nôt
    - 'die sîn geburt der welte erbôt:'
    - ich wæne wol, sîn leben wil
    - den liuten vüegen kumbers vil,
    - durch daz wold ich verliesen in.
    - an sîner geburt ich bin
    - ermant eins kindes hâte ich ê,
    - des tôt tuot mir iemer wê
    - 'swenn ich sol werden sîn ermant:'
    - als jenez kint wær genant,
    - als heiz ouch diz ander!'
    - daz kint wart Alexander
    - von dem vürsten dô genant.
    - dis vrouwen nâmen sâ zehant
    - daz kint an sælden rîche
    - und zugn ez minneclîche,
    - sie buten im enwiderstrît
    - zartlich êre zaller zît.
    - swelher ie geschach daz heil
    - daz siz gevie, diu was geil
    - und bôt im trûtlich êre,
    - und minten ez vil sêre
    - diu eine vür die andern.
    - sus zugen Alexandern
    - die edelen juncvrouwen,
    - daz man in möhte schouwen
    - wie wunderlich er was getân.
    - des muoste grôz wunder hân
    - 'alle die ez sâhen:'
    - von wârheit sie des jâhen
    - daz alsô wunderlîchen lîp
    - gebære ie mê der welte ein wîp,
    - mit sô gestaltem lîbe
    - kam nie man von wîbe.
  - chapter[n=17]:
    - Ez was in vremder wîsheit
    - diu Gotes kunst an in geleit
    - 'vür alle man al eine:'
    - der volle wuohs, vil kleine
    - was im der lîp und niht ze lanc,
    - vil wol gestalt und harte kranc
    - was er mit schœnem lîbe klâr.
    - zoteht rôt was im sîn hâr
    - als einem löuwen und vil dic.
    - er hâte vremden aneblic
    - 'under sîen ougen:'
    - im was gar âne lougen
    - ein ouge swarz, daz ander gel.
    - wîz, spiz, sinewel
    - wâren im die zene sîn.
    - diu hiufel gâben rôten schîn
    - bî minneclîcher varwe blanc.
    - sîn munt was rôt, sîn kel lanc,
    - mit wol gestaltem lîbe klein
    - wuohsen im arme und bein.
    - ein sô grôz herze nie gewan
    - vor sîner zît sô kleine ein man,
    - als ez wuohs an dem helde sît
    - von sîner kintlîcher zît. -
    - Wie er nâch wunderlîcher art
    - geborn dirre welte wart
    - und wie sîn muoter sîn genas,
    - wie wunderlich sîn forme was
    - und wie ez gar von wunder kam
    - dâ von er den urhap nam,
    - des hân ich iu ein teil geseit
    - mit endehafter wârheit.
    - sît ez mit wunder wart getân
    - swaz wir von im gelesen hân,
    - sô mac ouch des niht wundern mich,
    - was er selbe wunderlich,
    - und ob er sîen gerinc
    - kêrte an wunderlîchiu dinc
    - und ob er sich an wunder lie,
    - ob ez im wunderlîche ergie,
    - 'daz muoz ich âne wunder lân:'
    - ez muoste im wunderlîche ergân.
    - Als diu sældebernde tugent,
    - der wunsch der wünnebernden jugent
    - begunde sîn gesinde
    - dem wunsches süezen kinde,
    - und alle valscheit dan vertreip
    - von ime und stæte an im beleip
    - gar nâch wunschlîcher art,
    - als er siben jâr alt wart,
    - man tet in ze schuole sâ.
    - der wîse Calestenâ,
    - Naximeneâ von Atêne,
    - die wîsen meister zwêne
    - sich sîn underwunden.
    - swaz sie von wîsheit kunden,
    - das het sîn wunschlîcher sîn
    - gelernet schiere wol von in.
    - sîn amm Alacrînis was.
    - der buochstabn im vor las,
    - ein meister hiez Polinîcus,
    - von mûsicâ was Alzippus
    - sîn meister der in lêrte
    - wie er die stimme kêrte
    - und wie im solde sîn erkant
    - der list wie man die dœne vant.
    - gêometrîe lêrte in dô
    - Menecles der wîse alsô
    - wie man daz mez der erde
    - erkennende werde.
    - der redewîsheit wîsiu wort
    - und den rîchesten hort
    - an widerrede, an worten sin
    - wol erkennen, daz lêrt in
    - der wîs Anaximenes.
    - sîn magezog was Lêônides.
    - der künste bluome an wîsheit
    - von dem elliu phafheit seit,
    - wart im an den stunden
    - zem hœhsten meister vunden,
    - Aristôtiles der wîse,
    - der nâch wunschlîchem prîse
    - der hœhsten kunst in wîste
    - die man ze kunst ie prîste.
  - chapter[n=18]:
    - Rehte kunst, hêrlîchen sîn,
    - wol gebâren lêrte er in,
    - mit witzen zuht bî milte phlegn.
    - nû sach er daz der junge degn
    - also rîches sinnes was,
    - swaz er im ie vor gelas,
    - daz er daz schiere kunde gar.
    - ouch sach er daz er nihtes war
    - sô gerne nam sô ritterschaft
    - und daz er sîner sinne kraft
    - an niht sô gerne kêrte
    - sô swenn er in lêrte
    - ritters leben unde strît,
    - der lêre gerte er zaller zît.
    - dô sprach der wîse meister guot
    - "'herre, sît daz dû den muot"
    - an ritterschaft wilt kêren,
    - so wil ich dich lêren
    - wie dû solt ein herre sîn.
    - ich sich wol, al die sinne dîn
    - hânt aller buoche kunst vergebn
    - unz an ritterlîchez lebn.
    - sît daz des dîn herze ger,
    - sô kêr dîn ôre und herze her
    - und lerne in kintlîcher jugent
    - vollekomene mannes tugent
    - und wie dû solt wâfen tragn.
    - in dînen kintlîchen tagn
    - hâst dû sô wol gevangen an
    - daz dû ein tugentrîcher man
    - wirdest in dem alter dîn,
    - den willen tuo mit werken schîn
    - und merke wes mîn lêre jehe!
    - sich daz man dich gevolgec sehe
    - des ich dir nû wil verjehn,
    - des lâ dîn herze willec sehn!
    - In witzen sol dîn wîsez lebn
    - die herren hân ze râtgebn,
    - dû solt sô wîslîche lebn
    - daz dîn sîn in rât künne gebn.
    - die dû sihst mit witzen lebn,
    - der leben sol dir lêre gebn.
    - sô dû werdest ein herre,
    - sô sich daz vil verre
    - die zweizungen knehte sîn
    - 'dem heimlîchen râte dîn:'
    - swelch râtgebe zwô zungen trage,
    - der vor dir daz beste sage,
    - daz bœste hinder dir von dir,
    - des tuo dich abe und volge mir!
    - die ungengen âne zuht
    - den ir angeborniu vruht
    - den trôst mit rehte habe genomn
    - daz sie niht hôher süllen komn,
    - die gehœhe niemer!
    - wan geschiht ez iemer
    - daz der unedel hôher gât
    - denn als ez im ze mâze stât,
    - sô tuot er als ein gieze tuot
    - der ûz der rehten wazzers vluot
    - und ûz dem tîche diuzet
    - swenn ez von regn ervliuzet.
    - 'der tuot den schadn als er geschiht:'
    - der rehte runs tuot schaden niht,
    - wan der nimet slehten strich
    - sîne rihte vür sich,
    - sô siht man ie die giezen
    - schedlich ûz vliezen.
    - die giezen gerne ergiezent,
    - sô sie mit schaden vliezent.
  - chapter[n=19]:
    - Sus tuot gemachet êre,
    - diu schadet michels mêre
    - von ungeslaht dan von der vart
    - 'diu niht edel ist bewart:'
    - der von unadel ist geborn,
    - wirt er an gewalt erkorn,
    - sô tumbet er und lôset gar
    - und nimet nie mannes war.
    - er ist gar tugend âne,
    - in üppeclîchem wâne
    - wirt er alsô lôs gemuot
    - daz er sich setzet durch sîn guot
    - wider slne hêrschaft gar
    - 'diu in gehœhet hât biz dar:'
    - dem er arm was heimlich,
    - von dem kêrter rîcher sich
    - und tuot im toubez ôre.
    - ein sinnelôser tôre
    - vernæme baz des armen klage
    - dan der gehœhte unedel zage
    - dem elliu diemuot ist ein wiht.
    - er kan ouch milte werden niht,
    - wan gæhez überigez guot
    - machet selten diemuot,
    - ez nimet diemuot al ir art
    - und gît sô grôze hôchvart
    - daz die liut al besunder
    - sint als ein merwunder
    - unwert in smæher ougen sehe,
    - nâch tœrscher antwürte jehe
    - dem gâhiu hêrschaft wirt erkorn,
    - der von unadel ist geborn.
    - wizzest ouch daz valscher rât
    - mangen man verderbet hât
    - der selten missetæte,
    - enwæren valsche ræte.
    - die lâ dir gar unheimlich sîn!
    - nû wænstû lîhte, herre mîn,
    - und gedenkest des an mir
    - 'daz ich widerrâte dir:'
    - al die unedele mein ich niht.
    - die man sich selben edeln siht,
    - die solt dû hœhen, dêst mîn rât,
    - als ez daz reht geboten hât.
    - swer habe tugentrîchen muot,
    - habe er lant, geburt noch guot,
    - den soltû hœhen und im gebn
    - durch sîn tugentrîchez lebn.
    - ein man der ganzer tugent phligt
    - und alles valsches sich bewigt,
    - des tugent schirmet sîen lîp
    - umb werde man und werdiu wîp,
    - daz er scheltens wirt erlân.
    - swie übel sîn rîch ist getân,
    - geslehte lîp heimuot lant,
    - in swelher vuore deist erkant,
    - daz schirmet sô des mannes zuht
    - daz man swîget sîner vruht
    - und sînes landes untât.
    - swes herze ganze tugent hât,
    - des lîp ist alsô vollekomn
    - daz im schelten ist benomn.
    - tugent ist ein edelkeit
    - diu alles lobes krône treit,
    - swer die mit stæten triuwen habe,
    - des getuo dich niemer abe!
    - alsolhes râtes soltû phlegn,
    - jenes râtes dich bewegn
    - der valscher hêrschefte phligt
    - und ganzer tugent sich bewigt.
  - chapter[n=20]:
    - Tuo dîn gerihte rehte
    - dem ritter als dem knehte,
    - dem lieben als dem leiden!
    - werde ein kriec durch scheiden
    - brâht an daz gerihte dîn,
    - sô tuo reht gerihte schîn
    - dem armen als dem rîchen!
    - dû solt rehte gelîchen
    - dem lantman als dem mâge
    - des gerihtes wâge.
    - woldestû der site phlegn
    - daz dîn gerIhte wolde wegn
    - dem lieben liep, dem leiden leit,
    - sô müeste ez wol von wârheit
    - 'ungerihte sîn genant:'
    - ez sol gelîch sîn reht erkant.
    - sich daz nie mannes guot
    - dînen stæten künges muot
    - mit sîner miete erweiche dir!
    - wis durch hôher miete gir
    - nie man an dem gerihte holt
    - durch silber zunreht und durch golt!
    - ze rihter dû niht wol gezimst,
    - gewonstû daz dû miete nimst.
    - swer miete sich gesindet,
    - reht und ê si entwindet
    - und macht den rihtære
    - valsch und ungewære.
    - der schanden wurz diu gîtekeit
    - der tugent al ir êre entreit
    - und leit sî in ir valschen bant
    - und tuot unreht vür reht erkant.
    - swâ lantherre miete gert
    - und unrehtes durch miete wert,
    - des hof wirt schiere ân allez reht,
    - dâ wirt daz unreht selten sleht,
    - wan swaz iegelîcher tuot
    - daz wirt wol reht und hat er guot,
    - und solde ein diemüete
    - phlegen rehter güete.
    - vernim mit senfteclîchem site
    - des dich der nôthafte bite!
    - dû solt hôchvart neigen,
    - dem starken sterke erzeigen.
    - vüer dîne vîentlîche kraft
    - ûf den vînt mit vîentschaft !
    - phlic vröuden mit gelimphe
    - z ernest und ze schimphe,
    - sô mahtû grôzes etewaz
    - wol bejagen deste baz,
    - ob es alsus dîn herze gert,
    - dû wirdest es dest ê gewert.
    - alsus sol dîn gerihte ergân,
    - 'sô mahtû guot und êre hân:'
    - dem manne sæleclîche ergât
    - der sîn reht mit rehte hât.
  - chapter[n=21]:
    - Ob sich gein dînem heile
    - ein spil an strîte teile,
    - daz guot lîp sælde und êre
    - gelte, sô sol dîn lêre
    - wîslîche spiln mit sinnen,
    - wiltû daz spil gewinnen.
    - ez ist geschehen harte vil
    - daz ein gar gewunnen spil
    - dannoch lîhte wart verlorn,
    - dâz gewunnen was erkorn,
    - 'als ist ez umbe ritterschaft:'
    - hânt dîne vînde grœzer kraft
    - dan bî dir dîn helfe habe,
    - dan solt dû niht erschrecken abe,
    - dû solt z allen zîten
    - mit geilem muote rîten
    - und in dînen jungen tagn
    - gen strîte dîne wâfen tragn.
    - sô dich dîn her mit vröuden siht,
    - sô wirret im unvröude niht.
    - sô dû die vîend ane sehest,
    - swie grôzer krefte dû in jehest,
    - sô soltû mit vrœlîchen sitn
    - gebieten, dröun, manen, bitn
    - den dînen daz sie niht verzagn.
    - ich wil dir wærlîche sagn
    - daz niht vür vorhte ist alsô guot
    - sô herren unverzagter muot.
    - sô daz her mit sorgen lebt
    - und in grôzen nœten strebt,
    - ob dann der herre rîtet
    - und vrevellîche strîtet
    - und die slne ûf strîten mant,
    - sô müeste er iemer sîn geschant
    - der im denne entrünne
    - ê er die vluht gewünne.
    - sus lât diu unervorhte schar
    - die vorht ûz dem muote gar
    - und strîtent vrevellîche
    - ist ir herr ellens rîche.
    - dû solt die vîende niht sparn,
    - ze vorderst iemer ûf sie varn.
    - vliehent sie, sô jage dû nâch,
    - sô wirt den dînen mit dir gâch.
    - geschehe ez, als ez lîhte ergât,
    - daz dich diu überkraft bestât
    - sô daz du muost entrinnen,
    - so vliuch mit solhen sinnen
    - daz man wæne daz dû jagest
    - 'und niht durch überkraft verzagest:'
    - dû solt der witze walten
    - daz dû solt enthalten
    - in der vluht ie gegen dem her
    - und solt setzen dich ze wer.
    - dû solt ein schilt sîn dîner schar,
    - daz dû vor den andern dar
    - der êrste sîst, der jungste dan
    - daz alsus haben dîne man
    - an dir ie gewizzen schilt,
    - des dîne vîende bevilt.
    - ê daz dû kumest an die schar,
    - sô solt dû rehte nemen war
    - waz ir sarjande sî
    - und waz in ritter halte bî
    - und in welher manheit
    - sie ze strîte sîn bereit
    - und wie sie sîn gezieret
    - und gezimieret.
    - sô dû daz rehte habest ervarn,
    - sô soltû sie niht lenger sparn,
    - gâhe ûf sie mit vrecher vart
    - und sich daz sie sîn ungespart!
  - chapter[n=22]:
    - Twinget dich dar zuo dîn muot
    - als ez die herren dicke tuot,
    - daz dû besitzest eine stat
    - diu sich hât wider dich gesat,
    - sô wâge lîp guot mâge man,
    - du varst mit dînen êren dan.
    - sô si danne ergebe sich
    - ûf die genâde dîn an dich,
    - so nim dîn silber und dîn golt
    - und gip den dînen solhen solt
    - daz sie mit geilem herzen
    - der vrischen wunden smerzen
    - mügen deste baz vertragn.
    - dû solt in mit dem guote entsagn
    - mit gebender hant in süezen sitn
    - ob sie hânt nôt durch dich erlitn.
    - den siechen ungesunden
    - soltû mit guote ir wunden
    - salben binden heilen,
    - mit gâbe ir kumber veilen,
    - daz dû ieglîchem koufest abe
    - daz er durch dich erliten habe
    - und daz er dar nâch niemer mêr
    - gedenke an sîner wunden sêr.
    - den armen soltû rîche sîn
    - und teil mit in die habe dîn.
    - die ouch bî dir gesunt bestân,
    - durch dich gegen dem tôde gân,
    - den soltû als den wunden gebn,
    - wan durch dich stât enwâge ir lebn.
    - habestû des guotes niht,
    - daz vîl dicke geschîht,
    - sô geheiz in doch mit guote,
    - mit trôstlîchem muote
    - geheiz in wol, biz dir daz guot
    - volenden helfe dînen muot.
    - diu gebende hant mit guote
    - 'sî dir in dem muote:'
    - sô danne werde dir daz guot,
    - sô zeige dînen gebenden muot!
    - hilf den armen ûz ir nôt,
    - wan armuot ist der sinne tôt
    - und ist des mannes sælde ein schûr
    - ir geselleschaft ist sûr,
    - si nimt dem man vröude und muot.
    - diu armuot mangem leide tuot
    - und vüeget michel herzeleit.
    - sô bejagt des herren miltekeit
    - sælde heil êre und guot,
    - der welte gunstlîchen muot.
    - diu gebende hant, der milte name
    - deckent lasterlîche schame
    - und hœhent des geslehtes vruht,
    - sie blüement wol des herren zuht.
    - sô den herren nôt bestât
    - und er gunst mit helfe hât,
    - sô hilfet sîner miltekeit
    - des dienest im êwær verseit.
    - er endarf ze wer iht habn
    - deheine veste mûre grabn
    - dem gemeiniu gunst gestât
    - und ritterschaft mit willen hât.
    - 'hie bî solt dû bezzern dich:'
    - wis hôchgemuot und heimlich
    - und hab iegelîchen man
    - als ez sîn vuoge erwerben kan!
    - dû solt unstæte gar begebn
    - und in solher stæte lebn
    - daz man dich in der mâze
    - vînde als man dich lâze.
    - habe helflîchen muot!
    - der vride sî bœs oder guot,
    - sô diu welt mit vride stê,
    - sô wirp daz, ob der vride ûz gê
    - daz man danne dir gestê,
    - ob ein nôt dich ane gê.
    - ûf dienest dienen und gebn
    - 'soltû, sô liebestû dîn lebn:'
    - die kargen herren schirmet niht
    - swie man sie sich vesten siht,
    - ir vest âne gebende hant.
    - hie bî soltû sîn gemant
    - daz valscher wîbe minne
    - iht triegen dîne sinne.
    - lâ valsche geselleschaft
    - 'niht brechen dîner tugende kraft:'
    - valschlich wîbes minne
    - krenket werde sinne
    - und ist des herzen siechtuom.
    - der gedenke ân allen ruom!
    - sô tiurent dem man kiuschiu wîp
    - herze muot sinne und lîp
    - und sterket tugent ir lobes kraft
    - der minne und ir geselleschaft.
    - die nidern soltû êren,
    - dich doch niht an sie kêren.
    - wis vor trunkenheit behuot
    - diu tugent und êren schaden tuot!
    - si ist der schanden urhap
    - und ein lasterlîchez grap
    - weltlîcher êren.
    - woldestû dich kêren
    - an valsche minn und an wîn
    - und von in betwungen sîn,
    - twungestû denn elliu lant,
    - dû wærest doch ein kneht genant
    - 'und möhtest vrî gebeizen niht:'
    - gîstû disen beiden phliht,
    - sie künnen dich vernihten
    - und dîne tugent entrihten.
  - chapter[n=23]:
    - 'Ich wil dir sagen wiez ergât:'
    - sô dich diu trunkenheit bestât,
    - sô enweistû waz dû werben solt,
    - sô wirstû dem dû wære holt,
    - vil lîhte gram und gehaz.
    - disiu beide râtent daz
    - dû niht bescheidenlîche verst,
    - lîp und guot ân êre zerst.
    - sie lêrent dich unrehten zorn
    - der vil bezzer wær verborn
    - und der dich dar nâch sêre
    - muoz riuwen iemer mêre.
    - urliugen, übersprechen,
    - leit ân êre rechen
    - 'lêret allez trunkenheit:'
    - diu sî dir smæh unde leit.
    - mit zühten vlîz dich rehter schame,
    - dâ von wirdet sich dîn name.
    - der lant und liute phlegen sol,
    - der sol sich behüeten wol
    - daz sîn muotwille gar
    - nâch sîner gir iht vollevar.
    - swacher muotwille tuot
    - den herren selten hôchgemuot.
    - lâ dich lêren, dêst mîn rât,
    - dîner vordern getât,
    - rehtez lebn, und daz diu reht
    - in dînem lebene werden sleht
    - sô daz dû rehte rihtest,
    - unreht ze rehte slihtest.
    - dû solt in solhen siten sîn,
    - swâ den hêrscheften dîn
    - reht und ê sîn hin genomn,
    - daz sie mit dir wider komn.
    - dû solt ouch gotlich gebot
    - von herzen minnen und den Got
    - der elliu dinc geschaffen hât,
    - in des gewalt ez allez stât,
    - den soltû minnen, swer der sî,
    - des name sî dir stæte bî
    - und minne den vür alle gote
    - nâch der rehten ê gebote.
    - rich der schuldigen getât
    - als altez reht geboten hât!
    - dû solt mit schœnen listen
    - dîn leitrechen vristen,
    - biz daz dîn zorn verende sich.
    - ræchestû in zorne dich,
    - sô müeste der und dirre jehn,
    - ez wære in zorne geschehn.
    - zorn ist ein hagel rehter zuht
    - und von bescheidenheit ein vluht,
    - durch daz soltû dîn rechen sparn
    - biz daz der zorn sî vervarn.
    - dû solt ouch dar nâch niemer mêr
    - gerechen dînes leides sêr.
    - sô dir dîn leit benomen sî,
    - wont dir solhiu vuore bî
    - sô wirt an lobe ein iemerleben
    - dînem namn und dir gegeben.
    - tuostû sus der lêre mîn
    - in guoten werken volge schîn,
    - sô volget iemer mêre
    - dir solch prîs und êre
    - diu dînen namen êrent
    - und dîne sælde mêrent.'
  - chapter[n=24]:
    - Lieplîche in sînem muote enphie
    - diz kint die süezen lêre hie,
    - mit herz ôre und sinne gar
    - kêrte ez gegen der lêre dar.
    - der wîse meister sâte
    - mit lêre und ouch mit râte
    - sîne süezen lêre dar
    - diu hundertvalte vruht gebar
    - an dem sældenrîchen knabn
    - von dem diu mære sint erhabn.
    - Dô diz allez alsus was,
    - Aristôtiles der las
    - ein buoch heizet Ethicâ,
    - daz begunde er tihten sâ,
    - dô sîner meisterlîcher art
    - der juncher bevolhen wart.
    - daz buoch lêret solhen site
    - daz sich dirre welte mite
    - sæleclîche ein sælec man
    - gehulden und gelieben kan.
    - des lerneter in kurzem zil
    - gâhes alsô rehte vil
    - daz sîn kunst wart alsô grôz
    - daz dehein sîn schuolgenôz
    - im wol gantwurten kunde.
    - sîn lîp vil vruo begunde,
    - dar an des wunsches sældenbarn
    - 'sider kunde vollevarn:'
    - an rede, an witze, an snelheit
    - er die gelêrten überstreit.
    - sîn hôhiu kunst was manecvalt.
    - als er wart zwelf jâr alt,
    - man lêrte in ritterlîchen schimph
    - dar zuo manlîchen glimph,
    - schirmen und striten
    - behendeclîche rîten,
    - von zabel kurzwîle vil
    - und dâ bî mit vederspil
    - gebâren hovelîche.
    - der knabe muotes rîche
    - lernt allez daz man wolde,
    - swaz iemen kunnen solde
    - des was er gâhes vollekomn
    - und hâte ez schiere an sich genomn
    - nâch der âventiure sage.
    - Nû saz der künc an einem tage
    - bî der vrouwen und sach
    - vil snelheit, diu von im geschach,
    - er sprach 'sun, mich vröut an dir
    - daz diu sælde zeiget mir
    - den wunsch an den gebærden dîn,
    - daz hât ervröut die sinne mîn.
    - lieber sun, wær ez alsô,
    - des wolde ich iemer wesen vrô
    - daz dû wærest mir gelîch.
    - sît daz dû bist sô sældenrich,
    - sô gerte ich mêre vröuden niht
    - wan dîner lieben angesiht
    - daz wær mîns heiles hœhster trôst,
    - 'ez tæte mich von sorge erlôst:'
    - sît des nû niht mac ergân,
    - ich wil dich doch ze kinde hân.'
    - nû der künec dannen schiet,
    - der vrouwen vorhte ir dô geriet
    - daz si zwîveln began,
    - si sante nâch dem wîsen man
    - ir sundervriunt Nectanabô,
    - der kam zir gegangen dô.
    - si sprach 'meister, nû nim war
    - nâch dînen witzen und ervar
    - wes der künc Philippe dô
    - gedæhte dô er sprach alsô
    - '"sun dû bist sô sældenrîch,'
    - soldestû mîn sîn gelîch,
    - des wære mîn gemüete vrô".'
    - des antwurt ir der meister dô
    - "'sældenrîchiu vrouwe mîn,"
    - dû solt âne vorhte sîn.
    - vil guoten willen er dir treit
    - als mir daz ein sterne seit
    - den ich lange nû her abe
    - in sînem loufe erkennet habe,
    - der seit niuwan daz beste mir
    - von dem herren und von dir.
    - 'nû zwîvel niht und habe ûf mich:'
    - ez ergât wol umbe dich!'
  - chapter[n=25]:
    - Er trôste sî an vröuden sô.
    - disen trôst erhôrte dô
    - Alexander der saz dâ,
    - zuo dem meister sprach er sâ
    - "'ich wolde wizzen gerne,"
    - meister, ob der sterne
    - an dem dû vindest dise kraft,
    - an dem himel sî behaft?' -
    - "'jâ, herre mîn'. - 'und lârt er dich?' -"
    - "'jâ!' - 'dise kunst die wold ich"
    - wizzen und lernen.
    - kanstû an dem sternen
    - rehte vinden und ersehn
    - waz dir her nâch sol geschehn?' -
    - "'jâ, liebez kint, ich kan ouch daz.' -"
    - "'meister, sag mir vürbaz,"
    - seit er dir vröud oder nôt
    - ze jungest umbe dînen tôt,
    - wie dû solt verderben?
    - jâ sage, wie soltû sterben?
    - weistû daz?' - jâ, herre, wol.
    - ich weiz daz mich tæten sol
    - mîn kint des ich reht vater bin.' -
    - "'daz ist ein künsterîcher sîn!"
    - maht dû mich gelêren daz?' -
    - "'jâ, herre mîn, ich kan ez baz"
    - dan iemen des ich künde hân.
    - dû solt nû schiere mit mir gân,
    - dô man den tac verendet sehe,
    - so wîs ich dich ûf die spehe
    - wie man den louf erkennet wol,
    - dâ man den list an vinden sol.
    - den lêre ich dich erkennen
    - und ze rehte nennen
    - wie dir der louf sol sîn erkant
    - und wie die sternen sîn genant.'
    - Sus hâte ein zil der tac genomn.
    - man sach den âbent balde komn,
    - des tages lieht vil gar verswein,
    - 'diu vinster naht vil truobe schein:'
    - sich oucte gar der sternen brehn.
    - dô diz began der meister sehn,
    - er und Alexander
    - giengen mit ein ander
    - vür die stat ûf einen stein
    - der in unmâzen hôhe schein.
    - sie stuonden bî ein ander dâ
    - vil vürder ûf des steines brâ.
    - der meister an die sternen sach,
    - zuo dem knaben er dô sprach
    - "'Alexander, liebez kint"
    - sich ûf wie die sternen sint
    - gestalt und wie sie gordent stânt
    - und nâch ihr orden umbegânt!
    - ich sich einen sternen brehn,
    - in dem hân ich wol gesehn
    - daz er trûrecliche stât -
    - daz diutet grôze missetât -
    - der heizet stellâ Erculis.
    - dû solt benamen sîn gewis
    - daz sîn trûreclîcher schîn
    - 'niht âne schulde mac gesîn:'
    - der ist sô genatûret
    - daz er vil sêre trûret
    - von unrehter missetât.
    - dâ wider die natûre bât
    - stellâ Mercûriî
    - 'daz er stât dem meine bî:'
    - man siht in vroelîche brehn,
    - swenn iht unrehtes sol geschehn,
    - den sihe ich nû mit vröuden stân.
    - zühteclîche wol getân
    - stât im stellâ Jôvis bî.
    - dise sternen alle drî
    - verzeichent grôze missetât
    - diu benamen schiere ergât,
    - wan an der stat wirt missetân,
    - dô ez niemer solde ergân.' -
  - chapter[n=26]:
    - "'Benamen, sprach der knabe dô,"
    - dîn kunst hât sich mir gouget sô
    - daz ich muoz jehen daz dîn list
    - ein gruntveste aller wîsheit ist,
    - ob dû diz weist von wârheit
    - daz dû seist und hâst geseit.
    - mac daz niemen undervarn
    - oder dich dâ von bewarn
    - daz dîn ende werde erkant
    - von dînes liebes kindes hant?' -
    - "'nein ez, niht! ez muoz ergân"
    - als ich dir gesaget hân.' -
    - "'niht anders?' - 'nein, ez muoz sus wesn,"
    - ich kan hie vor niht genesn.'
    - der knabs denken dô began
    - ob er den künsterîchen man
    - mit deheinen dingen
    - ze lügen möhte bringen,
    - er dâhte 'ich weiz von wârheit wol
    - 'daz dich dîn kint niht tæten sol:'
    - dîn tôt von mîner hant geschiht,
    - wan dû bist mîn vater niht
    - noch ich dîn kint. daz weiz ich wol
    - 'daz ich des niht zwîveln sol:'
    - mîn muoter mich dir nie gebar.'
    - alsus lief mit zorne dar
    - der edel wol geborne knabe
    - v́nd stíez den meister abe
    - daz er víel dàz sîn herze brach.
    - der knabe schimphlîche sprach
    - "'nû lic dâ, sinnelôser gouch!"
    - ein lügn ûz dînem herzen rouch,
    - diu hât dich ertætet nû.
    - unsinnec tôre, woldestû
    - wizzen daz ze himel was,
    - durch daz dîn kunst mit zouber las
    - ûf der erde mangen list!
    - daz dû nû sus verdorben bist,
    - 'dar an ist rehte dir geschehn:'
    - wie hâstû dich sus umbe sehn!
    - von rehte gouche sus geschiht,
    - der sich niht wol umbe siht.
    - Ûf rihte er sich dô diz geschach,
    - er lebte dánnòch und sprach
    - "'ez hat erzeiget sich an mir"
    - daz ich von mînem tôde dir
    - seite, daz ist mir geschehn.
    - nû mahtû die wârheit sehn
    - 'daz ich dir niht gelogen hân:'
    - dû bist mîn kint ân allen wân.
    - ich bin von dir tôt gelegn.'
    - dô lief hin abe der stolze degn,
    - sînen vater vant er tôt.
    - sîne triuwe im dô gebôt
    - daz ez mit jâmers triuwen
    - begunde in sêre riuwen.
    - den tôten er dô ligen lie,
    - ze sîner muoter er dô gie
    - und hiez im sagen mære
    - wer sîn vater wære.
    - si sprach 'daz ist Philippe.' -
    - "'der ist mir verre sippe!"
    - sage mir nû, wer was mîn vater',
    - er gebôt, wênec bater,
    - er twanc sî daz si seite alsus
    - "'dîn vater ist Nektânabus,"
    - bî dem wart ich swanger dîn.
    - dû muost sîn kint von rehte sîn,
    - wan dû niht anders vater hâst.
    - ob dû in des niht geniezen lâst,
    - des muost dû missewende hân.
    - dû solt es in geniezen lân.' -
  - chapter[n=27]:
    - "'Zewâre, liebiu muoter mîn,"
    - daz möhte wol dîn tumpheit sîn
    - diu dich von rehten witzen schiet
    - und dînem herzen daz geriet
    - 'daz dû in ze vriunde erkür:'
    - daz dû niht al dîn êre vlür,
    - des mahtû wol wesen vrô.' -
    - "'sun, ez vüeget sich alsô,"
    - swaz dran geschach, daz tet sîn list.' -
    - "'muoter mîn, sîn zouber ist"
    - gelegen und verdorben,
    - sîn lebn daz ist erstorben,
    - 'von mînen handen lît er tôt:'
    - swaz dir dîn tumber sîn gebôt
    - daz ist nû rehte vollekomn.
    - sîn ende hât von mir genomn
    - den dû mir ze vater gîst.
    - nû heiz, ob dû getriuwe sist,
    - dîne triuwe erzeigen
    - dem argen tôten veigen !'
    - diz geschach als er dô hiez.
    - diu vrouwe in dâ niht lenger liez,
    - si hiez den tôten bringen
    - mit heimlîchen dingen
    - und hiez in heimlîche dâ
    - begraben. daz geschach dô sâ.
    - von sîner kunst leit er die nôt,
    - 'von sînem kinde lac er tôt:'
    - sîn unwitz in des nôte
    - daz er den vater tôte.
    - Ez was dô bî den selben tagn
    - als ich daz mære hœre sagn,
    - ein vürste in Capadôzîâ,
    - der kam ze Mâzedônje sâ
    - und brâht an dem selben zil
    - dem künge grôzer gâben vil
    - und ein ors, daz ê nie man
    - schœners künne nie gewan
    - noch daz sterker wære erkant,
    - daz was Bûzevâl genant.
    - genuoge sagent ze mære,
    - daz selb ors daz wære
    - von orse und ouch von grîfen komn
    - daz hân ich von im vernomn.
    - ein vremdez zeichen ez truoc.
    - im was gebrant an einen buoc
    - eins ûrohsen houbet.
    - im was ob irz geloubet,
    - gewahsen ûz der stirne sîn
    - ein gevüegez hornelîn.
    - ez âz die liute alsam sîn höu,
    - ez was vil sterker dan ein löu
    - oder dehein helfant.
    - ez was in îserîniu bant
    - versmidet und gebunden.
    - dô hiez ez an den stunden
    - der künec lân in einen stal,
    - der was von îsen über al
    - begatert und beslagen wol.
    - dirre wünneclîche vol
    - wart durch daz behalten sô,
    - swer in den selben zîten dô
    - alsô verworhte sîn lebn
    - daz man zem tôde in solde gebn,
    - daz ez in ezzen solde,
    - ob man in tœten wolde.
  - chapter[n=28]:
    - Vür sînen got der künec gie
    - durch gebetes willen hie.
    - dô sprach an der selben stunt
    - der tiuvel durch des gotes munt
    - "'künc Philippe, ich wil dir sagn"
    - wer nâch dir sol die krône tragn.' -
    - "'jâ, herre mîn got, des ger ich.' -"
    - "'sô wil ich bewîsen dich:"
    - swen dîn ors sich rîten lât
    - daz mangen man verderbet bât,
    - der sol des landes krône
    - nâch dir tragen schône.'
    - dar umbe wart ez aber baz
    - behuot daz man bevinde daz,
    - wer daz rîche solde hân
    - swenn ez der künec müeste lân.
    - über vünfzehen jâr
    - was Alexander, daz ist wâr,
    - gewahsen daz er wolde
    - vil nâch und wahsen solde.
    - er was komn an grôze kraft,
    - vil wîse und harte manhaft
    - was er nâch wunsche worden.
    - mit kunstlîchem orden
    - hâte in Aristôtiles
    - liberâles septem artes
    - gelêret daz er kunde
    - mit wîsheit ûf von grunde
    - der siben liste meisterschaft,
    - an den aller witze kraft
    - mit den diu welt noch umbe gât,
    - gruntveste und urhap hât.
    - er was alles wandels gast,
    - nihtes niht an im gebrast
    - daz an vollebrâhter tugent
    - ein kint sol hân in sîner jugent.
    - er was an sælden ûz genomn,
    - an allen tugenden vollekomn
    - die mannes tugent ie ûz genam
    - des zuht an sælden vollekam.
    - An einem tage dô diz was
    - und er ze schuole gelas
    - und bi den juncherren gie,
    - sîn wunder in des niht erlie,
    - als ie die wunderlîchen tuont,
    - er gienc dâ daz ors dort stuont
    - und wolde ervarn unde sehn
    - waz im halt solde geschehn,
    - waz diz ors tæte dâ.
    - durch den gatern bôt er sâ
    - die hant gegen dem orse dar.
    - 'des nam ez guotlîche war:'
    - dem helde muotes rîche
    - kerte ez vriuntlîche
    - mit ligenden ôren sîne hant.
    - dô zersluoc er sîniu bant
    - und gie zuo zim in den stal.
    - er begreif im über al
    - den rücke. ez lie sich an diu knie.
    - vor im sach er ligen hie
    - vüeze vil und mange hant,
    - wan im ze spîse was benant
    - unvertiger liute lebn
    - die im wurden vür gegebn,
    - der ez in drîer jâre zil
    - dâ vor hâte gezzen vil.
    - er saz dar ûf, dô ez sich lie
    - sô vlêhlîche ûf sîniu knie.
    - ûf den hof kam er geritn
    - mit sô hovelîchen sitn
    - daz ich wol von wârheit weiz
    - daz ritterlîcher puneiz
    - nâch rehter manlîcher art
    - von rittern nie geriten wart,
    - als im von wârheit jâhen
    - alle die ez sâhen
    - und als im noch diz mære giht,
    - swer ez noch geschriben siht.
  - chapter[n=29]:
    - "'Losâ! merke!' diesen schal"
    - begunde ruofen über al
    - der eine und ouch der ander,
    - "'der juncherr Alexander"
    - hat mit ritterlîchen sitn
    - daz ors gezoumet und geritn!
    - seht, herre, waz wil werden dran
    - benamen ein ellenthafter man,
    - des landes wunschlîcher trôst
    - der noch die sîne tuot erlôst
    - von aller zinslîcher schame !
    - sîn iemer wernder hôher name
    - sol noch mit hôher werdekeit
    - in den landen werden breit.
    - er kan sô wol gebâren '
    - sô sprachen die dâ wâren.
    - als er hin von dem orse trat,
    - ez stuont stille an sîner stat
    - daz ez von stete niender gie,
    - 'wan daz erz vant als erz ê lie:'
    - ez getet nie vür die stunt
    - deheinem man unsite kunt,
    - sît daz er sich sîn an genam.
    - 'von sîner vorhte wart ez zam:'
    - swaz der wol geborne
    - ie an gesach mit zorne,
    - daz muoste sâ zehant verzagn
    - und von im solhe vorhte tragn
    - daz ez den strît mit vorhten lie
    - und von im vorhtlîche gie.
    - Nû der künec diz ersach,
    - von grôzen vröuden er sprach
    - "'Alexander liebez kint,"
    - an dir gar bewæret sint
    - diu wunder diu die gote mir
    - ie getâten kunt von dir.
    - ich sihe wærlîche
    - daz dû mîn künecrîche
    - solt nâch mînem lîbe hân,
    - daz sol dir werden undertân.
    - hie wirt dehein ander
    - künc dan Alexander,
    - der sol nâch mir der krône phlegn.'
    - dô sprach der tugentrîche degn
    - "'vater mîn, ob dû daz wilt"
    - und ob es dich niht bevilt,
    - sô hilf in disen zîten
    - mir daz ich ûz gerîten
    - müge in vremdiu rîche
    - mit kraft gewalteclîche.' -
    - "'vil gerne, sun, daz tuon ich."
    - dû solt wol bereiten dich
    - gar nâch dem muotwillen dîn.
    - nim sô vil der habe mîn
    - daz dû nâch dînem muote
    - mit lîbe und ouch mit guote
    - mügest milteclîche varn
    - und dîne miltekeit bewarn.
    - ich wil machen dir bereit
    - mit vil grôzer rîcheit
    - zorse vierzec tûsent man
    - der iegelîcher strîten kan,
    - dir einem ûz gesundert.
    - der besten orse hundert
    - diu iemen über elliu lant
    - vinden mac, diu sol dîn hant
    - ze lobe halten und gebn
    - dû solt so rîlîche lebn
    - daz dich niemen übergebe
    - nâch rehtem lobe, der nû lebe.
  - chapter[n=30]:
    - In disen selben zîten
    - besante sich vil wîten
    - nâch mangem wîgande
    - Philippe in sînem lande.
    - swelch knabe was als alt gesehn
    - daz man ime muoste jehn,
    - er hæte vier und zweinzec jâr,
    - der muoste komen, daz ist wâr,
    - in Alexanders helfe dar.
    - die hiez der künc bereiten gar.
    - swer sich mohte niht bewarn
    - von armuot und niender varn,
    - dem wart bereit sâ zehant
    - guot bereitschaft, îsengwant
    - ieglîchem nach sîner art.
    - dô swuoren sie die hervart,
    - daz sie mit Alexander ritn
    - und mit dienstlîchen sitn
    - niemer von im kæmen
    - und niemer in genæmen
    - deheinen herren andern
    - wan den jungen Alexandern.
    - vil guote war der künec nam
    - swaz im ze rîcheit wol gezam.
    - er ahte wênec ûf den schadn,
    - er hiez im mangen soumer ladn
    - mit silber und mit golde wol.
    - swes man dar zuo bedürfen sol
    - daz iemen var mit rîcheit,
    - des wart dô vil und mê bereit
    - denn ich iu welle sagen hie.
    - dô diz allez sus ergie
    - und daz her zesamene kam,
    - Alexander urloup nam
    - und die dar wâren durch in komn,
    - die er hâte an sich genomn.
    - Künge vürsten herren grôz,
    - grâven herzogn genôz
    - hâten im ir kint gelân,
    - durch rehte zuht zuo zim getân,
    - der nie deheiner von im kam
    - sît daz er sich sîn an genam.
    - die wîle daz er lebte
    - sô rîlîch er in gebte
    - daz sie al gelîche
    - bî im wurden rîche.
    - heimlich minne er nie gewan
    - deheines zagehaften man.
    - swer im was ellenthaft erkant,
    - den begunde er sâ zehant
    - von herzen und von sinnen
    - vil vriuntlîche minnen,
    - wan elliu zageheit in vlôch.
    - dâ von muosten die er zôch
    - alle durch den stolzen degn
    - ellenthaftes muotes phlegn.
    - Von Mâzedônje vuor daz her
    - mit sô ritterlîcher wer
    - daz sie mit krefteclîchen sitn
    - durch mange wîte gegene ritn.
    - sie kâmen an der selben zît
    - gevarn an der Ponensen strît.
    - mit den streit ein werder man
    - und hât in gesiget an
    - der künec Nikolâus,
    - ein künec was geheizen sus.
    - Aridêâ was sîn lant.
    - dô der mit wârheit bevant
    - daz Alexanders ritterschaft
    - vuor mit alsolher kraft,
    - er bereite sich ze wer,
    - in sînem lande er lac mit her
    - und wolde sich mit kreften wern,
    - ob in die Mâzen wolden hern.
  - chapter[n=31]:
    - Ob sich unser stolzer degn
    - ûf den strît iht het bewegn?
    - jâ, daz ist wâr, er was bereit
    - mit alsô grôzer rîcheit
    - daz im nihtes gebrast.
    - des landes wirt und ouch sîn gast
    - begunden sêre gâhen,
    - sô vaste ein ander nâhen
    - daz beidenthalp diu ritterschaft
    - sach und kôs der andern kraft.
    - von den herren wart dô sâ
    - ein hantvride genomen dâ
    - biz Nikolâus sæhe
    - wes Alexander jæhe
    - ûf in daz er in wuoste sâ.
    - mit ir sunderrote dâ
    - riten sie zein ander
    - Nikolâus und Alexander.
    - dô des landes wirt ersach
    - den gast, er dûhte in al ze swach,
    - dô er zuo zim nâhte,
    - vil harte er in versmâhte.
    - er sprach 'herre sage mir nû,
    - wer sint die dîne, wer bist dû?' -
    - "'die ritter gar mit mir hie sint,"
    - ích bìn Philippen kint,
    - ich heiz Alexander'.
    - smæhlîche sprach der ander
    - "'vür wen hast dû mich ersehn?"
    - des soltû rehte mir verjehn'.
    - dô antwurt Alexander sus
    - "'dû bist Nikolâus"
    - der künc von Aridêâ'. -
    - "'der bin ich ' sprach der künec sâ."
    - nû was hâst dû hie verlorn?
    - sol dir iht schaden sîn erkorn
    - von dem dû solt verliesen,
    - den mahtû hie wol kiesen.' -
    - "'Lâ dîne smæhlîche drô!'"
    - sprach Alexander Mâzedô,
    - "'wer weiz vor wiez ergât?"
    - übersprechen niht wol stât.
    - sus habe niht sô hôhen muot!
    - der sich verspricht, deist niht guot.
    - swer über sich ze hôhe gât,
    - ob den diu hœhe slîfen lât,
    - er nimt vil lîhte alsolhen val
    - von der hœhé ze tal
    - daz er wider niemer mê
    - sô hôhe komt als er was ê.
    - alsus mac geschehen dir,
    - 'wiltû versprechen dich gein mir:'
    - gelückes rat muoz scheiden
    - den kriec undr uns beiden.'
    - der red antwurt im alsus
    - der künec Nikolâus,
    - er sprach 'dû hâst wâr geseit.
    - mîn küneclîchiu edelkeit
    - ist sô hôch, sô grôz vernomn
    - daz ich ze hôhe niht mac komn,
    - 'swie ich kome: des bin ich wert'
    - dâ von mîn muot der hœhe gert.
    - wie möht ich nâch mîner gir
    - ze hôhe komn an prîse an dir?
    - durch waz bist dû komen her?
    - daz sage mir, daz ist mîn ger.
    - wænestû betwingen mich?
    - phî, tumbez wiht! des schame dich,
    - daz dû gestrîten wænest mir!
    - jâ weiz ich rehte, swenne ich dir
    - den lîp wolde spîwen an
    - oder dehein vremder man,
    - daz dû von vorhten stürbest
    - und âne wer verdürbest.'
    - sîn zorn sûmde daz niht mê,
    - gen sînem antlütze er spê
    - "'diz nim, vil tœrschez wiht, ze dir!"
    - des bistû kûme wert von mir,
    - tumber gouch, nû schame dich
    - daz dû vertrîben wænest mich!'
  - chapter[n=32]:
    - Alexander sich enthielt,
    - wan er grôzer tugende wielt,
    - sîn zuht enthielt im sînen zorn.
    - dô sprach der herre wol geborn
    - "'dêst wâr, herre, dû hâst dich"
    - geswachet sêre und niender mich.
    - dû hâst von mir und ich von dir
    - vride, den soltû von mir
    - 'baz hân denn ich in von dir hân:'
    - dû hâst vil swachlîche getân,
    - des gib ich dir wol iezuo lôn.
    - sam mir mîn hœhster got Amôn!
    - dû muost mir es ze buoze stân,
    - sol ich gesunt mîn leben hân,
    - ich wil dir lîp êre und guot
    - dar umbe nemn, daz ist mîn muot.
    - doch wil ich dir wahsen lân
    - (swie übel dû mir hâst getân)
    - ob dû ze lützel hâst dîn her'.
    - er sprach 'ich hân wol solhe wer
    - daz dû mir rûmen muost mîn lant.'
    - dô schieden sie sich sâ zehant
    - in ir reise zuo zir scharn
    - und hiezen sich vil wol bewarn
    - ûf den künftigen strît.
    - die naht unz ûf des tages zît
    - enslief dô wênec iemen.
    - sie hiezen vaste riemen
    - ir halsberg und ir îsengwant.
    - der ellenthafte wîgant
    - der ie nâch lobes êren vaht,
    - die sîne scharte gar die naht
    - wâ die solden rîten
    - und wie sie solden strîten,
    - daz wart gesetzet allez dô.
    - mit süezer bet und mit drô
    - mant Alexander sîne man
    - daz sie gedæhten dar an
    - daz sie durch prîs dar in daz lant
    - hæte ritters name gesant,
    - dô lobten sie dem künge sâ
    - ir helfe helflîche dâ
    - Ûf gie der tac. der künge her
    - bereite schiere sich ze wer,
    - von beidenthalben kam aldar
    - manec wol geziertiu schar
    - ûf die andern in den strît.
    - sich huop an der selben zît
    - ein strît des manec degen balt
    - an sînem lîbe sêre engalt.
    - dô nâhte manges ungewin.
    - die Mâzen tâten wider in
    - die von Aridêâ.
    - dô brâht Alexander sâ
    - starke niuwe ritterschaft
    - diu mit vîentlîcher kraft
    - kam gehurtet in den strît.
    - dô wart an der selben zît
    - ûf sie gesprenget Buzevâl,
    - daz machte manec bluotec mâl
    - und vrumte mangen degen tôt.
    - 'dô wuohs der lantliute nôt:'
    - der viel hie, der ander dort,
    - dirre wunt, der ander mort.
    - mit vrevel Alexander streit.
    - Bûzevâln sîn ors er reit
    - hin ûf den künec dâ er hielt,
    - vil grôzer unmuoze wielt.
    - er stach ûf im enzwei sîn sper,
    - in vrevellîcher ritters ger
    - kêrte sich der wîgant
    - gen Alexander zehant.
    - die hôchgemuoten jungen
    - sô sêre ein ander drungen
    - daz den stolzen helden balt
    - ir strît niuwan daz leben galt.
  - chapter[n=33]:
    - Sô vîentlîche sie dô stritn,
    - mit sô zornlîchen sitn
    - daz sie beidenthalp mit schadn
    - von wunden wurden dô verladn.
    - unser werder degen guot
    - hâte vrevellîchen muot,
    - er dâhte 'sît mîn êrster strît
    - den in mîner kindes zît
    - mîn hant ie dâ her erstreit,
    - durch ritterlîche werdekeit
    - alhie geschiht und sol geschehn,
    - sô sol ich hie lâzen sehn
    - mînen manlîchen muot.'
    - sus dranc der stolze degen guot
    - ûf den künc und sluoc in nidr.
    - swaz er ie gesluoc dâ widr,
    - 'daz was Bûzevâle ein wint:'
    - des wunsches und der sælden kint
    - ez ûf den man mit zorne truoc.
    - durch den helm er in sluoc
    - daz ez in sterben lêrte.
    - tobend er dô kêrte,
    - im was ze vliehenne vil gâch.
    - Alexander dranc im nâch
    - und sluoc in daz er tôt lac.
    - daz er in ê sô lîhte wac,
    - daz galt er mit dem tôde dâ.
    - daz her von Aridêâ
    - vlôch und wart sigelôs,
    - der junge degn den sic erkôs
    - als daz gelücke wolde
    - daz in gelingen solde.
    - diz was des heldes êrste kraft
    - die er begie mit ritterschaft,
    - und diu êrste getât
    - diu dem helde erworben hât
    - daz sîn lop iemer stæte wert
    - biz daz diu welt niht endes gert.
    - Lât iu von im noch sagn ein teil!
    - dô im beschach daz grôze heil,
    - die tôten hiez er al ûf habn
    - und mit dem künege begrabn.
    - die veste ergâben sich zehant
    - und dar nâch vil gar daz lant.
    - die lanthern dô kâmen,
    - von sîner hant sie nâmen
    - ir lêhen und daz rîche
    - nâch zinse dienstlîche.
    - sîn her was rîche worden dâ.
    - gen Mâzedônje kêrte sâ
    - der herre mit den sînen dô.
    - die lantliute wâren vrô
    - des jungen heldes sigenunft
    - und ir lieber vriunde kunft.
    - vil wênec iemen êre vlôs,
    - dô er aldort den sic erkôs.
    - nû wart an der selben zît
    - daz mær in dem lande wît
    - daz Alexander wære komn
    - und hæte hôhen sic genomn.
    - des vröuten sich gelîche
    - arm und dar zuo rîche,
    - in began sîn heil wol lîchen,
    - sie begunden vröude rîchen.
  - chapter[n=34]:
    - In disen zîten dô diz was,
    - diu künegîn Olimpias
    - verstôzen was und hin geleit
    - von der krône werdekeit.
    - ein vrouwe hiez Kaljôpatrâ,
    - diu was ze künegîn aldâ
    - gekrœnet und solde sîn
    - des künges wîp ein künegîn.
    - dô kam Alexander.
    - die lantherren vander
    - mit vröuden ûf dem palas
    - dâ diu brûtlouft ûffe was.
    - mit vrœlîchem schalle
    - die lantherren alle
    - sâzen gar ze tische hie.
    - dô er in den palas gie
    - er wart enphangen schône.
    - eine guldîn krône
    - truoc der herre an sîner hant,
    - zem künge sprach der wîgant
    - "'herre und lieber vater mîn,"
    - disiu krône diu sî dîn,
    - die ich dir hân brâht alhie.
    - ez ist diu êrste die ich ie
    - mit mîn selbes hant erstreit.
    - dâ bî sî dir vür wâr geseit
    - daz ich die hôchgezît durch dich
    - bî dir wil sîn. swenn aber ich
    - gegan der lieben muoter mîn
    - einen man, daz dû solt sîn
    - ungeladet von mir dar.'
    - dise rede marcten gar
    - alle die dâ sâzen,
    - die rede sie dô mâzen,
    - dem künge wære widerseit
    - mit sus verdâhter wîsheit.
    - "'Sol daz iemen dunken guot,"
    - daz ich wæne niemen tuot,
    - daz dû, vil lieber herre mîn,
    - den dir gelîchen sun dîn
    - verstôzest dîner rîcheit,
    - der dir gelîch antlütze treit
    - den Kaljôpatrâ gebar,
    - und sol ein ander sitzen dar
    - an dînen hêrlîchen gwalt
    - der dir ist ungelîch gestalt -
    - sô wil ez mich ouch dunken guot'
    - sprach ein rise dô hôchgemuot
    - der was geheizen Lisias.
    - Alexander zornec was
    - daz er im sîn rîche
    - sô rehte vrevellîche
    - verteilte ân allez lougen
    - undr sîn selbes ongen [ougen, RSJ].
    - einen stecken er gevie,
    - gein dem risn er dar gie
    - und gap im einen solhen slac
    - daz er zehant tôt gelac
    - und vürbaz nie mê wort gesprach.
    - dô daz der künc Philippe ersach,
    - er spranc ûf und zuhte swert
    - und zurnde gegen dem helde wert
    - und lief im zornlîche nâch.
    - dem helde was ze vluht niht gâch,
    - gegen dem slage er stille stuont,
    - als ie die wol geherzten tuont,
    - und wolde unvorhtlîche sehn
    - waz im solde dô geschehn.
    - vil spotlîch er des endes sach
    - dô des künges zorn geschach.
  - chapter[n=35]:
    - Innen des der künec wac
    - gen Alexander sînen slac,
    - er viel daz im daz swert enbrast
    - und daz sîn grôzer zornes last
    - gen Alexander gar zergie,
    - wan er lac unversunnen hie.
    - der edel tugentrîche
    - sprach vil schimphlîche
    - ze sînem wânvater dô
    - "'wie vellest dû, her künec, sô?"
    - dû bist doch, herre, gesunt noch
    - und stüende ûf dînen vüezen doch
    - biz daz dîn ellenthaftiu hant
    - betwanc vil manec rîchez lant
    - mit kraft in Eurôpâ!'
    - des wart ein teil gelachet dâ,
    - doch muosten sumelîche klagn
    - den vürsten der dô was erslagn,
    - den Alexander dô ersluoc.
    - den künec man ze bette truoc.
    - ir beider vîentlîcher nît
    - 'schiet alsus die hôchgezît:'
    - diu künegîn Kaljôpatrâ
    - mit leide wart gekrœnet dâ.
    - swie vater glîch ir sun was,
    - daz lant behabte Olimpias.
    - ir sun der ungelîche
    - behabte ir wol daz rîche
    - und dar zuo guot êre und lant,
    - ir name wart vil wîte erkant
    - in mangen vremden landen,
    - diu sî von im erkanden.
    - An dem andern morgen
    - gienc mit vil kleinen sorgen
    - Alexander drâte
    - hin gegen der kemenâte
    - dâ der künec inne lac
    - des noch an einem teile phlac
    - diu zornlîche siecheit
    - von der ich iu ê hân geseit,
    - diu von dem valle komen was
    - den er viel ûf dem palas.
    - der junge degen saz vür in,
    - er sprach 'vater mîn, ich bin
    - her zuo dir komn, ich wil dich bitn
    - daz dû nâch vaterlîchen sitn
    - güetlîche vernemest mir
    - daz ich reden wil mit dir.' -
    - "'daz tuon ich gerne. nû sprich an!' -"
    - "'herre, sprach der wîse man,"
    - dâ tuo mîner muoter wol,
    - dînem wîbe, wan diu sol
    - mit triuwen minne hân von dir
    - und dû getriulîche von ir
    - triuwe zallen zîten hân.
    - der hâstû nû niht wol getân.
    - nû tuo ir baz und wis ir holt,
    - alsô dû von rehte solt!
    - Lisias der ist erslagn,
    - 'den soltû ze mâze klagn:'
    - swaz dem geschach des gie im nôt.
    - daz unreht aber dir gebôt
    - daz dû mich slahen woldest,
    - wan dû bedenken soldest
    - daz er versprach mîn rîche
    - daz ich vil zimelîche
    - 'nâch dir sol erben und wil:'
    - swie der liute rede vil
    - verteile mir daz rîche dîn,
    - sô wil ich doch dîn erbe sîn
    - und dîn sun, swaz sie alle sagnt
    - die mir nît mit hazze tragnt,
    - swaz die mügen von mir sagn
    - daz sagn! ich wil hie krône tragn.' -
  - chapter[n=36]:
    - "'Sun, sprach der edel künec dô,"
    - ich weiz wol, ez muoz sîn alsô.
    - dû solt der bete sîn gewert,
    - als dû hâst an mich gegert.
    - den künec er dô ligen lie,
    - ze sîner muoter er dô gie,
    - er sprach 'liebiu muoter, ich
    - hân mit dem künge dich
    - versüenet. er hât sînen zorn
    - vriuntlîche gen dir verkorn.
    - nû ist reht daz ieglich wîp
    - trage den vlêhenden lîp
    - und ir man sî undertân.
    - nû soltû zuo dem künge gân
    - und süene mit im selben dich!'
    - dô began diu vrouwe sich
    - zieren schône. si gie dan
    - zuo dem künge ir lieben man.
    - niemen mêre was dô dâ,
    - sie suonten sich vriuntlîche sâ.
    - der vrouwen suonte ir swære
    - ir kint und ir schirmære,
    - als ir von im geheizen was.
    - dem künge wart Olimpias
    - lieber danne dâ vor ie,
    - sô grôze minne er ir gevie
    - daz er nie nihtes übersach
    - 'dar an ir willekür geschach:'
    - swaz si gerne wolde sehn,
    - daz muoste schiere sîn geschehn.
    - Philippe wart in kurzer stunt
    - geil und wol als ê gesunt,
    - des wurden al die sîne vrô.
    - Nû was in den zîten dô
    - der erde grœstiu rîcheit
    - als ich iu hân hie vor geseit,
    - mit gewalte in Persîâ..
    - der dô truoc die krône dâ,
    - der was Dârîus genant,
    - dem zinseten sich hundert lant
    - und dar zuo vünfzec krône,
    - die muosten leisten schône
    - swaz in der herr ie gebôt,
    - Artâxerses der was tôt,
    - dem ê Nektânabus entran.
    - Dârîus der rîche man
    - twanc vîl gewalteclîche
    - elliu krieschiu rîche
    - und Mâzedônje daz lant.
    - der hâte boten dar gesant
    - die dô nemen wolden
    - den zins als sie solden,
    - als sie gewon ê wâren
    - dâ vor in mangen jâren,
    - wan er dem degen unverzagt
    - nie dâ vor wart versagt
    - von Philippen lande.
    - Darîus sie sande
    - nâch zins in Philippen lant
    - daz im der würde nû gesant.
    - Als Alexander sie gesach
    - mit schimphe er zuo den boten sprach
    - "'ir herren, saget rehte mir,"
    - waz tuot ir hie? wes muotet ir?' -
    - "'wir sîn nâch zinse gesant"
    - 'in Mâzedônj iuwer lant:'
    - daz tet der künec Dârîus.'
    - dô antwurt in der herre alsus
    - "'nû seht daz ir niht lenger spart"
    - von hinnen heim die widerwart!
    - 'und saget iuwerm herren sô:'
    - dô Philippus Mâzedô
    - was âne sun, dô was alhie
    - ein henne diu geleite nie
    - 'kein ei wan daz guldîn was:'
    - swaz man zesamen ie gelas
    - goldes über al diz lant,
    - daz wart ime dô gesant.
    - nû ist daz huon unberhaft,
    - daz ist geschehen von der kraft
    - 'daz der künec hât ein kint:'
    - des billîcher diu eier sint
    - denn ie mans von Persîâ.'
    - die boten schieden dannen sâ
    - und sageten nâch zîten dô
    - ir herren disiu mære alsô,
    - von dem herren unverzagt
    - müest im sîn der zins versagt,
    - wie der unverzagte
    - mit witzen in versagte.
  - chapter[n=37]:
    - Under diu dô diz ergie
    - als ich iu hân gesaget hie,
    - dô wart von rehter wârheit
    - dem künc Philippe geseit
    - und vil gewærlîche erkant
    - daz Armênje daz lant
    - in ze herren wolde lân,
    - daz was im biz dar undertân.
    - diz begunde müejen in,
    - dô sante er Alexandern hin
    - mit sîner werden ritterschaft.
    - er hœhete im sîne kraft
    - mit mangem wîgande,
    - in allem sînem lande
    - 'er im die besten gar ûz las:'
    - swaz dâ werder ritter was,
    - die muosten mit dem jungen man
    - alle gegen Armênje dan.
    - sus schiet der wîse wîgant
    - von Mâzedônje sâ zehant
    - gegen Armênje mit dem her.
    - er vuor mit sô grôzer wer
    - daz er gewalteclîche
    - kam in daz selbe rîche
    - und lac ouch mit gewalte dâ.
    - daz lant erloubet er dô sâ,
    - swaz der man vunde, daz er daz
    - næm âne manneglîches haz.
    - dô wârn die vest ungespart,
    - dô daz rîche erloubet wart,
    - dô huop sich roup unde brant
    - übr Armênje daz lant,
    - die veste man gar brande
    - in allem dem lande.
    - Schiere wart daz rîche
    - betwungen al gelîche.
    - die veste sie zerbrâchen gar.
    - dô kâmn die lantherren dar
    - und buozten al ir schulde.
    - an Alexanders hulde
    - ergap sich allez daz lant
    - und swuor im hulde sâ zehant.
    - ouch wart der herren vil vertribn.
    - die veste die dô ganz belibn,
    - die hiez der ellenthafte man
    - besetzen gar. er kêrte dan
    - gen Mâzedônje mit dem her.
    - Nû was mit ritterlîcher wer
    - von Bitînje Pâusânîâ
    - komn in Mâzedônje sâ.
    - den muote sêr diu sicherheit
    - die Philippe an ime erstreit,
    - als ich iu hân hie vor gesagt.
    - dô der degen unverzagt
    - vernam unde wol bevant
    - daz die besten übr daz lant
    - mit Alexander wâren gar,
    - er kam gevarn mit grôzer schar.
    - Philippen er unhôhe wac
    - der dô in Êgêâ lac.
    - er reit in krefteclîchen an,
    - dem ellenthaften werden man
    - truoc er vîentlîchen haz.
    - sîner veste er vil besaz.
    - swie kleine wær Philippes her,
    - er was doch mit rîcher wer
    - dô man sîn rîche herte,
    - vil manlîch er daz werte.
    - An einem tage dô daz geschach,
    - Philippen man ûz rîten sach.
    - (als ie ze vrevellîcher muot
    - dem man vil dicke schaden tuot,
    - etswenne ouch prîs und êre
    - 'nach des gelückes lêre:'
    - vil ofte wâget der man
    - dâ er muoz verliesen an
    - und eteswenne gewinnen.
    - mit wîslichen sinnen
    - soll man üeben manheit,
    - dô überkraft ze hôhe treit.)
    - der künc Philippe sêre engalt
    - daz er mit tumpheit was sô balt.
    - er reit mit sîner kleinen wer
    - an daz krefterîche her
    - und tet schaden vil aldâ.
    - dô kam Pâusânîâ
    - gehurt mit grôzer ritterschaft.
    - dô der vîend überkraft
    - Philippe ersach, der werde man
    - gen sîner letze wolde er dan.
    - dô kam der künec selbe her
    - und stach durch sînen lîp ein sper.
    - die sîne entrunnen alle dô,
    - ir schaden wârens unvrô
    - den sie sô schedelîche kurn
    - und ir herren dô verlurn
    - der in ze künge was erkorn,
    - sie dûhte ir sælde an im verlorn.
  - chapter[n=38]:
    - Nâch disem selben strîte sâ
    - kêrte Pâusânîâ
    - gen Jônâ der houbetstat.
    - die sîne er sich dar wenden bat,
    - wan dâ diu schœne Olimpias
    - Alexanders muoter was.
    - durch daz vil minneclîche wîp
    - hâte er allen sînen lîp
    - kumber arbeit und nôt
    - als im ir minne gebôt.
    - er was in sînem muote
    - mit lîbe und ouch mit guote
    - gesîn der vrouwen ritter ie,
    - daz in vil kleine doch vervie,
    - dâ von er ungemüete truoc.
    - dô er ir lieben man ersluoc,
    - er wolde mit gewalte hân
    - die vrouwen rîch und wol getân.
    - die stat ergreif er âne wer.
    - dô kêrter mit sînem her
    - gegen des künges palas
    - dâ diu vrouw ûffe was
    - und des künges liute vil.
    - dô vant er an dem selben zil
    - grôze wer. sie werten sich
    - mit wer diu was sô werlich
    - daz er in an der stunde
    - niht vil geschaden kunde.
    - er streit sie vîentlîchen an,
    - 'dar an er doch niht vil gewan:'
    - sie werten sich sô sêre
    - daz ir guot und ir êre
    - an wer niht wart versêret,
    - des wart ir kraft wol gêret.
    - Innen des was under wegn
    - Alexander der degn,
    - der helfe in solde bringen
    - mit helflîchen dingen.
    - er gâhte balde mit der kunft.
    - nâch der rîchen sigenunft
    - die der ellenthafte man in
    - Armênje dort gewan,
    - was er ze Mâzedônje komn.
    - ûf der vart hât er vernomn
    - wie ez allez was geschehn,
    - als ich in nû hân verjehn.
    - dô streich er durch daz rîche
    - mit wer vil krefteclîche.
    - dô sie begunden nâhen,
    - sie îlten balde gâhen
    - und wâfenten sich ûf die vart.
    - ritterlîche und wol geschart
    - kâmen sie mit zornes sitn
    - zuo den vîenden geritn,
    - der vundens ungewarnet vil.
    - dô wart ein angestlîchez spil
    - erhaben an den gesten.
    - die bœsten und die besten
    - muosten alle ligen tôt,
    - als Alexander gebôt.
    - dô die ûf dem palas
    - vernâmen daz in komen was
    - ir herr Alexander,
    - der eine und ouch der ander
    - liefen zuo zin vür die tür.
    - dô kam Alexander vür
    - ûf sînem Bûzevâle gerant.
    - er sluoc mit sîn selbes hant
    - den künec daz er tôt gelac.
    - daz was ein herzelieber tac
    - den sînen al gelîche,
    - sie wurden vröuden rîche.
    - die geste wurden alle erslagn,
    - in wart diu unzuht niht vertragn
    - daz ir herre ir herren sluoc
    - des lop vil hôhe wirde truoc.
  - chapter[n=39]:
    - Alexander vrâgte hie
    - dô der strît alsô zergie,
    - wâ sîn vater wære.
    - dô saget im ze mære
    - ein ritter sus, er lebte noch,
    - mit dem tôde runge er doch
    - nôtlîch an der walstat.
    - der herre sich dar wîsen bet.
    - Philippe dennoch lebte,
    - mit dem tôde er strebte.
    - als in Alexander vant,
    - sînen helm er abe bant,
    - den harnasch er abe zôch.
    - den elliu zageheit ie vlôch
    - erbeizte und gie zem künge dô.
    - des tôt macht in als v́nvrô
    - daz der sældenrîche man
    - vil sêre weinen began.
    - der künec z Alexander sprach
    - "'sun, nû sich diz ungemach"
    - daz ich nû lîde und lîden sol.
    - ich weiz von rehter wârheit wol
    - daz ich niemer mac genesn.
    - nû soltû gemant wesen
    - daz dû behaltest wol den rât
    - des dich underwîset hât
    - der vil wîse meister dîn.
    - lâ dir den grôzen kumber mîn
    - herzeclîche sîn geklagt!'
    - dô sprach der degen unverzagt
    - "'ich wil dir namelîche sagn"
    - daz ich den künec hân erslagn
    - der dînes tôdes schuldec ist,
    - von dem dû sus gelegen bist.' -
    - "'ist daz wâr?' - 'jâ, sunder wân"
    - an im ich dich gerochen hân.' -
    - "'sô nime ich vrœlîchen tôt'"
    - sprach der künc in sîner nôt,
    - "'nû klage ich kleine mîne vlust'."
    - er leinde an Alexanders brust,
    - daz wort er kûme vollesprach
    - ê daz der tôt sîn herze brach,
    - ez was niht vollesprochen,
    - sîn herze was gebrochen.
    - Ze dirre klagelîchen nôt
    - dô der künec nam den tôt,
    - kâmen die dâ wâren gar
    - mit vil trûreclîcher schar.
    - dô was an dem selben tags
    - niuwan jâmer und klage.
    - die tôten wurden ûf erhabn.
    - dô wurden rîlîche begrabn
    - die edlen künge beide.
    - mit klagendem herzeleide
    - manec hôchgemuoter lîp
    - beidiu man und dar zuo wîp
    - muosten Pâusânjen klagn
    - den Alexander hâte erslagn.
    - an im was manlîchiu zuht.
    - 'er was geborn von hôher vruht:'
    - sîn vater hiez Zêrastes
    - der ie der minne lastes
    - von werden wîben truoc genuoc,
    - als in sîn reht von rehte an truoc
    - von sînem vatr Oraste
    - den man prîset vaste
    - die wîle daz er lebende was.
    - diu künegîn Olimpias
    - klagte stille und überlût
    - den künc ir herzeliebez trût
    - und alle die dâ wâren,
    - vil jæmerlich gebâren
    - was an den lantherren dô,
    - sie sprâchen al gelîche alsô
    - "' wê dir wê, vervluochter tôt,"
    - der verlusteclîchen nôt
    - die dû dem lande hâst getân,
    - sît wir von dir verlorn hân
    - Philippen, des hêrlich getât
    - mangen prîs erworben hât!' -
    - book: II._Buch
  - chapter[n=40]:
    - Aller mîner meister kür
    - wil ich diz mære legen vür
    - und wil sie vlêhen und bitn
    - daz sie nâch meisterlîchen sitn
    - ir hôhe kunst mir zeigen
    - und diemuotlîche neigen
    - ir ôre ir künstec herze her
    - und merken wes mîn herze ger.
    - ich wil den werden guoten
    - vlêhlîche muoten
    - daz sie vriuntlîche war
    - nemn ob ich hie missevar,
    - daz vil lîhte muoz ergân,
    - wan ich mich an genomen hân
    - mit tumbes herzen stiure
    - sô rîcher âventiure,
    - wær gezwîvalt der sin
    - des ich erlâzen eines bin,
    - si gæb mir arbeit ze vil.
    - dâ von ich lêre suochen wil,
    - wan ich mich niht gelîchen
    - mac den künsterîchen.
    - 'ich ger ir aller lêre:'
    - mîn kunst hât meister mêre
    - 'dan ir ie würde her an mich:'
    - an kunst verstânt sie alle sich.
    - sinnen singen tihten,
    - mit rîmen sinne slihten,
    - des ist nû vil, es was nie mê
    - vor uns in allen zîten ê.
    - doch stât diu kunst al eine,
    - swie si sî gemeine,
    - 'al eine als ich iu sagen wil:'
    - künsterîcher liute ist vil,
    - die doch nicht koment an daz spor
    - daz uns ist getreten vor
    - an meisterlîcher sprüche kraft
    - und an hôher meisterschaft.
    - uns ist diu kunst al eine,
    - swie si sî gemeine,
    - ir hort ist gar vereinet,
    - uns allen doch gemeinet.
    - Kunst ist uns allen wol erkant,
    - doch sint ir wege vil ungebant,
    - des uns gemeiniu volge giht,
    - wan niemen nû sô guotes niht
    - gesprechen kan, sô man dô sprach
    - dô man uns kunst vor belzen sach
    - ûf den künsterîchen stam
    - von dem getiht urhap nam.
    - von Veldeke der wîse man
    - der rehter rîme alrêrst began
    - der künsterîche Heinrich,
    - des stam hât wol gebreitet sich,
    - den uns sîn hôhiu wîsheit
    - z anevange hât geleit.
    - driu künsterîchiu bluomenrîs
    - hânt sich dar ûf in mange wîs
    - vil spæhlîche zerleitet
    - und bluomen ûz gespreitet.
    - daz eine ist sleht, süeze und guot,
    - des vruht den herzen sanfte tuot,
    - 'dâ ist niht wurmæziges an:'
    - daz stiez der wîse Hartman
    - der künsterîche Ouwære
    - mit mangem süezen mære.
    - daz ander rîs ist drûf gezogn,
    - starc, in mange wîs gebogn,
    - wilde, guot und spæhe,
    - 'mit vremden sprüchen wæhe:'
    - daz hât gebelzet ûf den stam
    - von Eschenbach her Wolfram.
    - mit wilden âventiuren
    - kund er die kunst wol stiuren,
    - des gap sîn aventiure
    - der kurzwîle stiure.
  - chapter[n=41]:
    - Ob ich nû prîsen wolde
    - als ich von rehte solde
    - daz dritte vollekomen rîs,
    - 'sô müeste ich sîn an künsten wîs:'
    - dest spæhe guot wilde reht,
    - sîn süeziu bluot ebensleht
    - wæhe reine vollekomn,
    - daz rîs ist eine und ûz genomn
    - von künsterîchen sinnen.
    - wie suoze ez seit von minnen!
    - wie süezet ez den herzen
    - der süezen minne smerzen!
    - wie güetet ez der guoten guot,
    - der hôchgemuoten hôhen muot!
    - daz stiez der wîse Gotfrit
    - von Strâzburc der nie valschen trit
    - mit velsche in sîner rede getrat.
    - wie ist sô ebensleht gesat
    - sîn vunt, sô rîch, so sinneclich!
    - wie ist sô gar meisterlich
    - sîn Tristan! swer den ie gelas,
    - der mac wol hœren daz er was
    - ein schrôter süezer worte
    - und wîser sinne ein porte.
    - wie kunde er sô wol tihten,
    - getihte krümbe slihten,
    - prîsen beider hande lîp,
    - beidiu man und werdiu wîp!
    - wie truoc im sô hôhe gunst
    - in tiutscher zungen rehtiu kunst !
    - Got im der kunst wol gunde,
    - daz er sî sô wol kunde.
    - Rîcher sinne ist vil geleit
    - an unser kunst mit wîsheit.
    - wir tihten und rîmen,
    - wir wænen daz wir lîmen
    - niuwan mit der rîme
    - 'der hôhen sinne lîme:'
    - dar an sîn wir ein teil betrogn,
    - 'uns hât der wân dran gelogn:'
    - wir gern daz wir ir steinen
    - den edeln und den reinen
    - 'gelîchen unser kunterfeit:'
    - elliu unser arbeit
    - ist nû an wildiu wort gedign
    - diu vor uns wâren ie verswign
    - und selten iemer sint vernomn,
    - an diu wellen wir nû komn.
    - Noch ist der meister mêre
    - an den ich suoche lêre.
    - von Heimesvort her Kuonrât
    - von Gote wol getihtet hât,
    - den darf riuwen niht sîn werc.
    - her Wirent von Grâvenberc
    - ist an einem mære
    - worden lobebære,
    - an dem hât sîn meisterschaft
    - erzeiget hôher sinne kraft.
    - des lâzen wîse liute jehn
    - die reht getihte künnen spehn!
    - von Zazichovn her Uolrich
    - sol ouch an witzen bezzern mich,
    - der uns daz mære und die getât
    - künstlîche getihtet hât
    - wie Lanzelet mit werdekeit
    - mangen hôhen prîs erstreit.
    - eines vundes hât gedâht
    - der wirt niemer vollebrâht,
    - von Steinach her Blickêr.
    - der vunt ist lôs und alsô hêr
    - daz aller tihtære sîn
    - kan niemer vollebringen in,
    - daz ist der lôs Umbehanc.
    - wær er vünf tûsent ellen lanc,
    - 'man kunde in vollemâlen niht:'
    - unz getihtes iht geschiht,
    - sô mac man mâlen die geschiht
    - als ieglich âventiure giht, -
    - dâ von mac des niht geschehn
    - daz er iht endes müge jehn.
  - chapter[n=42]:
    - Allr Âventiure Krône
    - treit ouch ir namen schône.
    - sî diu alsô meisterlich
    - sô sî ir meister Heinrich
    - von dem Türlîne hiez
    - der dirre âventiure ûf stiez
    - ein zil übr elliu mære,
    - sî disiu rede gewære,
    - sô lâzen wir der Krône
    - den namen stân vil schône.
    - tumpheit strâfen und spot,
    - die welt erkennen, minnen Got,
    - des lîbes und der sêle heil,
    - weltlîchen êren teil
    - in dirre welte kurzen tagn
    - lêrte kunstlîche bejagn
    - der sinnerîche Vrîdanc
    - dem âne valschlîchen wanc
    - elliu rede volge jach,
    - swaz er in tiutscher zungen sprach.
    - ein zwî der kunst gestôzen hât
    - her Vlec der guote Kuonrât,
    - daz ist ouch lobebære,
    - dô er beschiet diu mære
    - wie Flôren und Blanscheflûr
    - was süeze und underwîlen sûr
    - ir lieplich geselleschaft
    - und wie der strengen minne kraft
    - Clîesen twanc. des rât suoch ich
    - swâ mîn unkunst sûmet mich.
    - sin uopte mîn vriunt Absolôn
    - an gevüeger sprüche dôn,
    - die sint genuoc guot und reht.
    - von Kemenât her Albreht
    - des kunst gert wîter schouwe.
    - her Heinrich von Lînouwe
    - hât ouch vil süez arbeit
    - an den Wallære geleit.
    - swenn er wil der Strickære
    - sô macht er guotiu mære.
    - Sante Margarêten lebn
    - hât uns gevuoge vür gegebn
    - mîn vriunt her Wetzel, des gihe ich.
    - von Türheim her Uolrich
    - hât als ein bescheiden man
    - gevuoge und wol gevangen an
    - ouch sô wol gendet dâz er hât
    - ein lop daz bî den wîsen stât,
    - 'des ich gihe und jehen sol:'
    - sie hânt gesprochen alle wol.
    - Kunde mîn kunstlôser sin
    - komen an ein teil nâch in,
    - daz leider noch niht mac ergân,
    - wan ich niht hôher künste hân!
    - dâ von hân ich ir lêre
    - gevlêhet alsô sêre.
    - sie sîn lebend oder tôt, -
    - Got helfe in! - mir'st ir lêre nôt
    - daz sie mîn zwî niht werfen abe
    - daz ich ûf gestôzen habe
    - dô ich daz mære beschiet
    - wie vil nôtiger diet
    - der Guote Gêrhart lôste
    - von grôzem untrôste,
    - und wie der guote Jôsaphât
    - sich durch Barlââmes rât
    - der Gotes gnâde koufte
    - dô er sich Gote toufte,
    - und wie sich von der heidenschaft
    - bekêrte nâch der Gotes kraft
    - der guote Sant Eustachîus.
    - mac mîn zwî belîben sus,
    - sô wil ich vürbaz sprechen hie
    - dâ ich hie vor diz mære lie,
    - und wil ûz senden einen man,
    - ob ich in wol geprîsen kan,
    - des prîs sô hôhen prîs bejagt
    - daz vor im niemen was betagt
    - der solhen prîs bejagte
    - der hôher ie betagte.
  - chapter[n=43]:
    - Sus komen an daz mære !
    - dô der unwandelbære
    - künc Philippe wart geleit
    - nâch küneclîcher werdekeit,
    - die lantherren wâren dâ
    - und krônten ir juncherren sâ
    - den edeln Alexandern.
    - die einen und die andern
    - swie ir name wær genant,
    - swv́orèn im sâ zehant
    - mit schulden stæte sicherheit.
    - dô sprach der degen vil gemeit
    - "'vernemet al gelîche"
    - arm und dar zuo rîche
    - vriunde mâg unde man
    - den ich wol aller êren gan!
    - swer hie von Mâzadônje sî,
    - Kriechen und Tessâliî
    - oder ir von Trâzîâ,
    - sie sîn hie odr anderswâ,
    - die mich ze herren wellen hân,
    - die süllen alle vorhte lân
    - und vürhten niht die heidenschaft.
    - ich rüeme des wol mîne kraft
    - daz mich niemen an gesiht
    - daz er dürfe vürhten iht,
    - wil er mir rehter vriuntschaft jehn.
    - sô getar mich niemen an gesehn
    - der mich ze vînde welle hân.
    - daz wizzet wâr ân allen wân!
    - durch daz bite ich iuch daz ir
    - dienet und helfet mir
    - daz wir sie twingen ich und ir.
    - daz sie iu dienent unde mir
    - daz weiz ich wol, es muoz geschehn,
    - welt ir mir stæter helfe jehn.' -
    - Ein sinnerîcher vürste sprach
    - dô disiu rede alsus geschach
    - "'Alexander, lieber herre mîn,"
    - wir hân mit dem vater dîn
    - dâ her mit arbeitlîchen sitn
    - dicke mange nôt erlitn
    - und sîn ein teil von kreften komn.
    - uns hât krefte vil benomn
    - daz alter und diu arbeit
    - diu uns ê muosten sîn bereit,
    - dô wir in jungen jâren
    - in urliugen wâren
    - durch unsers lieben herren nôt,
    - dînes vater, derst nû tôt.
    - daz ist iemer unser klage.
    - nû nim ob ez dir wol behage,
    - zuo dir junge ritterschaft,
    - der jugent wahsende kraft
    - habe! die süln mit dir varn.
    - diu lant süln wir hie bewarn,
    - sô helfent sie dir strîten dort.'
    - diu rede was ir aller wort. -
    - "'ir herren, iuwer rât ist guot,"
    - 'doch spriche ich: swaz der alte tuot,'
    - daz tuot er gar mit wîsheit.
    - den jungen man ze hôhe treit
    - 'sîn vrecheit ûz der mâze dan:'
    - der tumbe und ouch der wîse man
    - die süln mit ein ander varn.
    - des jungen vrevel sol bewarn
    - des alten mannes wîser rât
    - der sich es wol genietet hât
    - und dannen hât sich selben brâht
    - dar der junge hât gedâht
    - ze komenn, ob er dar mac komn,
    - wirt im daz leben niht benomn'
    - sus sprach der degen hôchgemuot
    - "'mit iu süln wir sîn behuot,"
    - dâ von ich iu nû muote
    - mit lêr iuwer huote.
    - Rîcher lêre muoz ich phlegn,
    - wan ich mangen stolzen degn
    - mit mînen kreften wil bestân,
    - geschiht ez als ich willen hân.
    - nû helfet witzelîche
    - besetzen mir daz rîche!'
    - nâch ir râte daz ergie.
    - sînen meister er dô lie
    - den wisen Aristôtilem.
    - sînen rât bevalch er dem
    - nâch der lantherren ger.
    - ein vürste hiez Antipater
    - der was rîch und wîse erkant,
    - dem bevalch er daz lant,
    - den lantherren er gebôt
    - daz sie næmen zaller nôt
    - des meisters rât. des lobte ir munt.
  - chapter[n=44]:
    - Urloup nam er sâ zestunt
    - von sînen vürsten wert erkant.
    - muoter mâge man noch lant
    - sîn ouge niemer mê gesach
    - sît daz sîn scheiden dan geschach.
    - den vürsten er die künigîn
    - bevalch die lieben muoter sîn,
    - diu weinde dô si sach ir barn
    - den edeln herren von ir varn,
    - daz weinde ouch Aristôtiles.
    - Nù was Trâgakantes
    - ein insel nâhe dâ gelegn,
    - dar kêrte sâ der stolze degn -
    - dâ hât in den zîten dô
    - der heiden got Apollô
    - ein betehûs - dâ vuor er hin
    - und wolde beten dô an in
    - und beidiu lîp êre und lebn
    - sînen goten dô ergebn,
    - dô liez er sîn grôz opher dâ.
    - sînen marschalc sante er sâ
    - gen Sizîlje mit her -
    - er twanc vil lande bî dem mer
    - mit gewalteclîcher hant -
    - der was Eumîliô genant.
    - Alexander vuor mit kraft
    - mit sîner grôzen ritterschaft
    - hin ze Kriechen in daz lant.
    - gen Têbê sante er sâ zehant
    - daz im diu stat mit werdekeit
    - vier hundert ritter wol bereit
    - sante in sîne hervart
    - bereit nâch ritterlîcher art.
    - diz versprach diu selbe stat,
    - swaz er gebôt oder bat
    - dâ wart er entwert an.
    - sie hâten vier tûsent man
    - die bî in z îser wâren wol,
    - dar zuo was diu stat gar vol
    - grôzer werlîcher schar.
    - dô kam Alexander dar
    - gezogt mit sînem grôzen her,
    - er vant sî mit vil grôzer wer.
    - sie sluzzen zuo diu bürgetor
    - und vuorn ûf ir gewer enbor
    - und retten spotlîche dort
    - her abe niuwan scheltwort
    - und buten her ûz an der zît
    - mit worten werlîchen strît.
    - dô sprach er smierlîche
    - "'ir sît sô ellens rîche"
    - daz ir an disen zîten
    - mit mir wol müget strîten.
    - ir hât iuch sô wol bewart
    - und iuwer stat alsô verspart
    - daz niemen iu geschaden kan.
    - doch ist niht manlich, swâ der man
    - in vluhte biutet sînen strît
    - odr, als ir verborgen sît,
    - 'sich birget und schiltet:'
    - dô schelten niemen giltet.
    - tuot einz von zweien dingen !
    - ich wil mit strîte iuch twingen
    - oder ergebet iuch an mich.'
    - 'des werten sie mit schalle sich:'
    - "'nû vrid - ûz! waz doch? dô gestrît!' -"
    - dô hiez der künec an der zît
    - tûsent ritter gâhen
    - die porten umbevâhen
    - mit werlîchen schützen sâ
    - daz die strît erhüeben dâ.
    - der besten zweinzec hundert
    - an manheit ûz gesundert
    - schihter vor den schützen dar
    - gewâfent werlîche gar
    - daz sie gæben guot geberc,
    - vier tûsent an diu antwerc.
    - dô man sie treip an den grabn,
    - 'dô wart der strît mit zorne erhaben:'
    - sie wurfen und schuzzen hin,
    - sie her ûz, sie hin in.
    - katzen, igel sie dar tribn,
    - dâ bî die mangen niht belibn
    - und pheterær der man bedarf,
    - der manger in die stat hin warf.
    - der wolden sie bedurfen.
    - vil türne sie zerwurfen.
  - chapter[n=45]:
    - Stesichêr ein vorste hêr
    - begunde sûmen sich niht mêr,
    - er schihte vîentlîchen strît
    - 'an die stat: vil lange zît'
    - was er ir dâ vor gehaz.
    - dô sûmet er niht lenger daz
    - er würfe krieschiu viur dar in.
    - den inren nâhet ungewin,
    - sie vielen von den zinnen hie.
    - daz ûzer her zer mûre gie
    - mit bickeln und mit brenden.
    - dô hiez an allen enden
    - der ellenthafte werde man
    - die mûrbrechen zünden an.
    - dô verzagten an der wer
    - die inren von dem ûzern her.
    - diu stat was gewunnen,
    - dar nâch schier verbrunnen.
    - manec ellenthafter degn
    - was an der wer dô tôt gelegn,
    - die dannoch lebende wâren dâ
    - die ergâben sich dem künge sâ.
    - die stat er gar zerbrechen hiez
    - sô gar daz dô niemen liez
    - in der gruntvest einen stein
    - an dem diu stat gebûwen schein.
    - Sus vuor der künec dannen
    - mit allen sînen mannen
    - gegen der stat ze Korintîn.
    - 'diu wolde wider in niht sîn:'
    - vil vriuntlîche saz er dâ.
    - die burger bâten in dô sâ
    - daz er mit schimphlîcher kraft
    - ir wahsende ritterschaft
    - mit ritters schimphe zierte
    - und mit in batalierte,
    - daz sie mit schimphlîcher wer
    - lêrten wol ir jungez her
    - vehten und sich künnen wern
    - z ernste vîentlîche hern.
  - chapter[n=46]:
    - Vil güetlîch er die bete enphie.
    - von den burgæren hie
    - diu batalje huop sich an
    - von mangem wol geherzten man.
    - von stolzen werden vrouwen
    - huop sich dô michel schouwen.
    - vast in den rinc dô drungen
    - die ellenthaften jungen.
    - dô wart aldâ ein michel schal.
    - sie begunden über al
    - strîten schirmen ringen
    - mit kraft ein ander dringen,
    - slahen unde stechen,
    - mit swerten schilte brechen.
    - der warf hie den andern nidr,
    - der treip jenen schiere widr,
    - der ûf den mit zorne dranc,
    - disiu rotte jene twanc
    - daz si muoste entwîchen.
    - dô muoste an lobe rîchen
    - Klîtemach ein wîse man
    - der ê von Têbê dar entran.
    - ez wart von im sô guot getân
    - daz der vil werde Têbân
    - bejagt ir aller prîs vil gar.
    - dô nam sîn Alexander war,
    - er saget im vil grôzen danc
    - daz im sô manlîch gelanc.
    - er vrâgt in wie er wær genant.
    - "'âne heimuot, âne lant"
    - ist mîn name, herre mîn !' -
    - "'lieber helt, wie mac daz sîn?'"
    - dô sprach der werde wîgant
    - "'ich hâte heimuot und lant"
    - von dem ich geborn hiez,
    - biz dîn gewalt es mich verstiez.'
    - der herre dô erkande
    - daz er Têbê nande,
    - er hiez in krœnen sâ zehant
    - und lêch im stat und daz lant.
    - dô sach der ellenthafte man
    - den künec kumberlîchen an,
    - von vröuden er vil sêre erschrac
    - daz er in sô hôhe wac,
    - "er sprach: 'lieber herre mîn,"
    - soldich lantherre sîn,
    - dar zuo wær ich ein teil ze kranc.
    - dîn hôher küneges gedanc
    - noch vürbaz lônes kan gewern
    - denne ich zuo dir künne gern.'
    - der künec smierlîche sprach
    - "'waz ruochich, dunkstû dich ze swach!"
    - versmæhest dû dîn krankez lebn ?
    - ich weiz vil wol wâ ich sol gebn
    - unde halten und lân,
    - ich weiz wol waz ich mac gehân.'
    - alsus gap er dem helde balt
    - übr die stat den gewalt
    - daz er sî bûte und solde hân.
    - 'diz geschach, ez wart getân:'
    - Têbê wider mehtec wart.
    - Von Korintîn ûf sîne vart
    - huop sich Alexander sâ.
    - in eine stat hiez Platêâ
    - kam er dô dâ gewaltec was
    - ein vürste hiez Strâsagoras.
    - der gerte sîn ze herren niht.
    - durch die selben geschiht
    - vertreip er den werden man.
    - von sîner stat er im entran
    - und vuor gen Atêne sâ
    - und klagte sînen kumber dâ.
    - und sîne grôzen swære -
    - wie er vertriben wære.
    - dô enphiengen in güetlîche
    - die burger muotes rîche
    - und buten im gehalten dô
    - gein Alexander alsô
    - daz er im durch die geschiht
    - dorfte entsitzen niemer niht.
    - daz was Alexander zorn
    - daz er von in was verkorn
    - sô balde und sie ir sinne
    - sô gâhes und ir minne
    - an disen vürsten brâhten
    - und des gein im gedâhten
    - daz er dâ würd innen brâht
    - in vriuntschaft als es was gedâht.
  - chapter[n=47]:
    - In vîentlîchem zorne
    - was dô der wol geborne
    - gegen Atênê der stat.
    - daz si hâte sich gesat
    - wider in in solher wer
    - und sîne kraft und sîn her
    - als gar unhôhe wac.
    - swie nâhen im ze herzen lac
    - der zorn, er enthielt sich dran.
    - der edel tugentrîche man
    - wold an in ê besuochen
    - ob sie wolden geruochen
    - gen im deheiner buoze dô.
    - er schreip in sîne brieve alsô
    - "'hulde und gunstlîchen muot"
    - und dar zuo liep und allez guot
    - enbiut ich Alexander hie
    - 'iu von Atêne, ich sage iu wie:'
    - in vriuntschaft als ez nû stât
    - und iuwer rât gedienet hât.
    - ich wil muoten iu daz ir
    - mit küneclîchen êren mir
    - sendet zehen meister wîs
    - die an kunst den hœhsten prîs
    - habent und an râtes kraft
    - von retoricâ an meisterschaft,
    - daz sie mînes râtes phlegn
    - und mir an wîser lêre wegn.
    - welt ir der bete mich gewern
    - sô wil ich iu niht vürbaz gern
    - dan daz ir herre heizet mich.
    - tuot ir des niht, sô wil ich
    - iu swern des ûf mînen eit
    - und ûf der gote heilikeit,
    - daz ich alsô zuo zin var
    - daz ich iuwer veste gar
    - Atêne alsô zerbriche
    - daz ich mich an iu riche,
    - daz gegen iu wirt gesprochen,
    - mîn zorn sî wol gerochen!'
    - Atênære enphiengen dô
    - die selben botschaft alsô,
    - sie huoben sich vil drâte
    - ze mangem sunderrâte,
    - wie sie des herren botschaft
    - antwurten nâch wîslîcher kraft.
    - nû was ein meister under in
    - der truoc von kunst vil hôhen sîn,
    - Dêmostenes was er genant,
    - wîs an filosofîe erkant -
    - dem hât ê der Persen guot
    - gar verleitet sînen muot -
    - der riet Atênæren
    - daz sie ungehôrsam wæren
    - Alexander und den sînen.
    - dô liez an wîsheit schînen
    - ein meister hiez Eskilus
    - sîne lêre, er sprach alsus
    - "'vil lieben vriunt wert und guot,"
    - ich wil iu sagen mînen muot
    - waz mir aller best behagt.
    - sît ir in solher kraft betagt
    - daz iuch mac iuwer kraft genern
    - vor Alexander und erwern,
    - sô râte ich iu daz ir iuch nert
    - von im und iuwer êre wert.
  - chapter[n=48]:
    - Kæme abr iu sîn vriuntschaft baz,
    - sô volgen mir und werben daz
    - alhie von iu sîn wille ergê!
    - ir hât wol vernomen ê
    - daz der gewaltigeste man
    - der künges namen ie gewan,
    - Xerses der rîche
    - was gewalteclîche
    - der hœhste künc in Persîâ,
    - wart sigelôs in Elladâ.
    - nû vert mit alsô grôzer wer
    - des rîchen Alexanders her
    - daz er twinget elliu lant.
    - uns ist allen wol erkant
    - daz manlîchen ist behuot
    - mit mangem helde hôchgemuot
    - der künec Alexander.
    - mit kraft überwander
    - Têbê diu ze rehter nôt
    - vor im nie sicherheit gebôt.
    - er hât mit ritterlîchen sitn
    - vil gewaltes überstritn.
    - der ûf aller sîner vart
    - nie sigelôs gesehen wart,
    - wie welt ir dem gesigen an?
    - welt ir in durch einen man
    - verwesen und verkiesen
    - und ze vriunde vliesen,
    - den er her vertriben hât?
    - daz ist gar âne mînen rât.
    - Alexander hât den sin,
    - er hæte niht vertriben in
    - âne rehte schulde
    - von sîner werden hulde.
    - welt ir in durch den bestân,
    - 'daz muoz âne mich ergân:'
    - swer Alexandern hie bestât,
    - mit mînem râte es niht ergât.'
    - Swaz der wîse meister sprach
    - und swelher kraft er in verjach,
    - daz was in allez gar ein wiht,
    - sie enwolden sich dran kêren niht.
    - daz zurnd Alexander dâ.
    - den von Atêne enbôt er sâ
    - daz er vriuntlîche dar
    - wolde sîn mit sîner schar
    - und niht anders dan durch rât.
    - nû wær im sô grôz missetât
    - an sîner bete dort enbotn,
    - er swuor in des bî sînen gotn
    - er wolde sî zerstœren
    - und âne ir willen hœren
    - der wîsen meister lêre.
    - er dröute in alsô sêre
    - daz sie ze vorhten kâmen.
    - do sie die drô vernâmen,
    - sie bereiten sich ze wer.
    - dô kam mit sînem grôzen her
    - der künec Alexander,
    - mit wer Atêne vander.
    - nû hâte er einen meister dâ
    - der was von alter worden grâ,
    - Anaxîmenes hiez der,
    - des künges meister was er
    - in sîner kintheit gewesn
    - und hâte vil von kunst gelesn,
    - wan er selbe künstec was
    - und von rîchen künsten las.
    - Der vorht Alexanders kunft
    - und sînes heiles sigenunft
    - an vriund und an mâgen dâ
    - und an der stat. er hiez sich sâ
    - tragen vür daz bürgetor,
    - dâ wolde er Alexanders vor
    - ûf genâde bîten.
    - dô kam er an den zîten
    - geschart nâch ritterlîchen sitn
    - mit sîner ritterschaft geritn.
    - ze vorderst Alexander reit
    - daz er vil selten ie vermeit.
    - als er den meister gesach,
    - nâch gruoze er zühteclîche sprach
    - "'meister mîn, waz schaffest dû"
    - vor disem tor? ich sich dich nû
    - sô rehte trûreclîche sîn.' -
    - "'nû bîte ich ûf die gnâde dîn"
    - durch daz dû mich alten man
    - die sunne lâzest schînen an.'
    - dô hôrter wol an sînen sitn
    - daz er wold umb Atêne bitn.
    - diz wold er verzîhen dâ,
    - ze sînem meister sprach er sâ
    - "'meister, swes dû bitest mich"
    - des tuon ich niht und wil durch dich
    - doch tuon waz dâ gegen stât,
    - 'des mich dîn bete niht erlât:'
    - swaz man siht gegen der bete stân
    - daz wil ich tuon, die bete lân.'
  - chapter[n=49]:
    - Dô sprach der herre 'sô wil ich
    - genædeclîche biten dich
    - daz dû dîn laster richest,
    - Atêne gar zerbrichest,
    - daz der burger missetât
    - 'umb dich vil wol gedienet hât:'
    - dû solt sî niemer lân gestân.
    - si hât dir sô grôz leit getân
    - daz dû dich rechen solt an ir
    - und solt stæte lân an mir
    - daz dû mir geheizen hâst,
    - als dû dich selben wol verstâst.'
    - diz muoste sîn, des er in bat
    - des tet er niht sus was diu stat
    - beschirmet und wol behuot.
    - dô sprach der herre hôchgemuot
    - "'ich sich wol, swaz der junger kan"
    - dâ enist niht solher wîsheit an,
    - sîn meister künne mêre
    - witze und hôher lêre.
    - Atêne sî nû vrî gelân!
    - nû sî als ich gelobet hân!
    - mîn zorn der sî hin geleit
    - als ez dîn hôhiu wîsheit
    - 'an mir hât erworben:'
    - sîn kunst ist unverdorben
    - swer sîne kunst sô leiten kan
    - daz er gêret wirt dar an.'
    - Nâch dirre suone kêrte dan
    - der künec. er lie sîne man
    - belîben, in die stat er reit.
    - mit küneclîcher werdekeit
    - enphiengen in vrœlîche
    - die burgære rîche.
    - den meister er mit gâbe ûz schiet
    - der in an sîne hulde riet,
    - 'und gap im rîche gâbe grôz:'
    - sîner triuwen er genôz.
    - dô hôrter von den meistern sâ
    - disputiern sofismatâ.
    - er hôrte sich dô gesten
    - an wîsheit gar die besten,
    - wan dâ der vlîz der künste was
    - 'bî der zît den man dô las:'
    - dâ was Anaxîmenes
    - und der wîs Dêmostenes,
    - der künstige Dêmêtrîus,
    - der wîse redær Eskilus.
    - den nam er dâ ze râtgebn
    - in welher wîse solde lebn.
    - 'dar an sîn wille niht beleip:'
    - ir iegelîcher im dô schreip
    - sîne lêre und sînen rât
    - getriulîch âne missetât.
    - Strâsagoras der wîse man
    - sîne hulde ouch dô gewan.
    - swes in die meister bâten
    - übr al die im iht tâten,
    - daz lisz er allez umb ir bete,
    - swaz im ir deheiner tete.
    - Dô rîchter Atênære.
    - sie benâmen im die swære
    - der er hât ûf sie gedâht.
  - chapter[n=50]:
    - Dô diz was allez vollebrâht,
    - er kêrte dan mit sîner diet,
    - sîn gemüet ime riet
    - gein Lâzedêmônje.
    - die von Mâzedônje
    - kêrten vrœlîche dâ hin
    - ûf guotes und êren gwin
    - in des vil werden künges her.
    - dô sazte sich diu stat ze wer,
    - si sprach 'wir sîn muotes rîch,
    - den von Atêne niht gelîch
    - die beidiu lîp unde lebn
    - Alexander hânt ergebn.'
    - vil krefte rîche was ir wer
    - von dem lande und von dem mer
    - und ouch von der rîchen stat
    - allenthalben wol besat.
    - daz wart dem herren unverzagt
    - Alexander dô gesagt.
    - er begunde vaste nâhen,
    - mit sînem her zuo gâhen,
    - diu tor wârn beslozzen.
    - die burger unverdrozzen
    - ûf ir gewer dâ wâren,
    - sie kunden wol gebâren
    - gein wer vil manlîche.
    - dô kam der muotes rîche
    - der künec Alexander dar
    - mit sîner werlîchen schar
    - und herberget ûf daz velt.
    - er kam dar ûf solich gelt
    - daz er in gülte an hôher kraft
    - vriuntschaft oder vîentschaft.
    - ûf die rede er dô beleip,
    - sîne botschaft er in schreip
    - in welhem muote sie belibn.
    - 'sus was diu botschaft geschribn:'
    - "'Lâzedêmônjære,"
    - vil wîsen helde mære!
    - minne und gunstlîchen muot
    - ob ir welt, und allez guot
    - enbiutet iu Philippen kint
    - Alexander dem noch sint
    - al die worden undertân
    - die in wolden ie bestân.
    - ir herren, ich bin komen her
    - alsô daz ich an iuch ger
    - mit mîner bete des daz ir
    - mînen zins bereitet mir
    - und ir ze herren habet mich.
    - tuot ir des niht, sô tuon ich
    - iu schaden kumber und leit.
    - êre vriuntschaft werdekeit
    - und dar zuo lîp unde guot
    - habet ir von mir, ob ir daz tuot.
    - ob iu diu bete niht behagt
    - sô sî vriuntschaft widersagt.'
    - nû daz die brieve kâmen
    - und die burgær vernâmen
    - waz in der herre wol geborn
    - enboten hâte, ez was in zorn.
    - sie versprâchen sîn gebot,
    - sie hâtenz gar vür einen spot.
    - Als Alexander vernam
    - ir rede und im diu botschaft kam,
    - er hiez ruofen in die schar
    - daz sie wâfenten sich gar.
    - dô bereite sich daz her
    - gegen der stat und gegen dem mer
    - mit vrechen helden jungen
    - die gegen den porten drungen
    - und vor den schützen an die grabn.
    - an sie wart der strît erhabn.
    - wie man den dô schiezen sach,
    - wie dô warf, wie dô brach
    - daz antwerc die mûre nidr,
    - wie die hin in und sie her widr
    - wurfen und schuzzen,
    - engulten und genuzzen,
    - des wær ze sagenne ze lanc.
    - mit kriescheme viure er twanc
    - die vrechen held ûf dem mer
    - daz sie verzagten an ir wer,
    - wan diu schif sêre brunnen.
    - dô diu wârn gewunnen
    - dô was ir bestiu wer gelegn.
    - genâde! rief dô manec degn.
    - sie wurfen ûf diu burgetor,
    - vür Alexandern dâ vor
    - liefens und ergâben sich.
    - sîn muot was sô genædeclich
    - daz er sie ze hulden nam.
    - swie zornlîche er dar kam,
    - zehant wart im sîn zorn benomn
    - dô sie wâren vür in komn.
  - chapter[n=51]:
    - Zen burgærn der künec sprach
    - dô er sie sich ergeben sach
    - "'ir herren, wær diz ê getân,"
    - daz wær iu guot, ich wolde iu lân
    - stæte vrîheit âne nôt.
    - dô ich iu daz vriuntlîche enbôt
    - dô smæhtet ir die bete mîn.
    - nû wil ich abr der bezzer sîn
    - und wil iuwer sicherheit
    - nemen gar ân iuwer leit,
    - wan ez ist niht manlich
    - swer zallen zîten richet sich
    - an übele mit ungüete.
    - swer rehte diemüete
    - bî manlîchen siten treit,
    - daz ist ein manlich manheit.
    - ze reht übel unde guot
    - daz ist ein manlîcher muot.
    - Xerses der rîche
    - der wart unküneclîche
    - von iuwern vordern verjagt,
    - als iuwer vriunt iu hânt gesagt.
    - ich wæne wol, sus wândet ir
    - gesigen âne wer an mir.
    - nû hât iuch daz heil betrogn
    - und an mîner kraft gelogn..
    - den goten opherter dô sâ
    - ze lobe grœzlich opher dâ,
    - daz sie im an dem gelücke sîn
    - sô grôze helfe tâten schîn.
    - Ein stat ist Zîzicus genant,
    - dar vuor der stolze wîgant
    - und twanc ouch die mit sîner kraft.
    - er vuor mit sîner ritterschaft
    - gein Bîzanz an der selben zît
    - dâ nû Konstenôpel lît,
    - die sît der künec Konstantîn
    - nande nâch dem namen sîn,
    - dâ lac er unz er sî betwanc.
    - gein Ponte sîn gemüete dranc,
    - dar vuor er unde twanc ouch die.
    - sîn gedanc in niht erlie,
    - gein Kalzedônje wolder varn.
    - diu mohte sich des niht bewarn
    - mit rîcheit noch mit vester wer,
    - er twunge sî mit sînem her.
    - als er gewan die selbe stat,
    - sîn her er balde kêren bat
    - gein einer stat hiez Abdirâ,
    - die twanc er ouch. er saz aldâ
    - unz er die stat und daz lant
    - betwanc mit ellenthafter hant.
    - als er daz lant an sich genam,
    - dô kêrt er in Hostîam.
    - daz was ein rîchiu insel wît,
    - die twanc er an der selben zît.
    - dar nâch er in Olinte vuor,
    - diu insel im ouch hulde swuor.
    - Dô diz geschach, der werde man
    - vuor gen Kaldêôpel dan,
    - daz was ein stat veste und guot,
    - mit rîcher wer wol behuot,
    - diu wart im ouch undertân.
    - sîne reise liez er gân
    - übr ein wazzer daz was grôz,
    - daz durch die selben insel flôz,
    - daz ist Sênis genant.
    - daz her dâ grôzen zadel vant.
    - ors und liute liten nôt
    - als in der zadel dô gebôt.
    - nû was des künges wille
    - daz er dâ læge stille
    - unz er den goten sîn gebet
    - getæte als er mit opher tet.
    - dô niemen aldâ überz lant
    - deheiner slahte spîse vant,
    - dô hiez der herre wîse
    - von der rîlîchen spîse
    - die er mit im brâhte dar
    - bereiten wirtschaft sîner schar.
    - 'dô klagtens: in was leide'
    - daz sie deheine weide
    - den orsen vinden kunden
    - noch in der inseln vunden.
    - des wæren sie verdorben,
    - ir orse vil erstorben.
    - der künec Alexander sprach
    - als er sie dâ von reden sach
    - "'gesellen mîn, gehabt iuch wol!"
    - nie man durch daz verzwîveln sol
    - 'ob im ein ors erstirbet:'
    - swem einez hie verdirbet
    - dem wil ich zwei vür einez gebn
    - ob ich sol die zît gelebn.
    - swem Got bî mir gesuntheit gebe
    - der klage niht armuot, unz ich lebe.'
  - chapter[n=52]:
    - Er trôstin ir gemüete alsô.
    - des trôstes wart daz her vil vrô.
    - Ein wilde ist Lokrus genant,
    - dar kêrten sie dô sâ zehant,
    - dâ vundens an dem selben zil
    - weide wildes vische vil
    - und grôze kurzwîle
    - umb sich vil mange mîle,
    - mit vröuden sie dô jagten.
    - nû sie dâ lange tagten
    - mit guoter kurzwîle alsô,
    - do kam Eumîliô
    - der vürstlîche wîgant
    - der gegen Itâlje was gesant,
    - der hâte krefteclîche
    - Itâlischiu rîche
    - betwungen, giht daz mære.
    - nû hâten Rômære
    - gesant Alexander dar
    - zwei tûsent helde in sîner schar
    - den mannes manheit was kunt,
    - und goldes zehen tûsent phunt
    - mit einer liehten krône
    - bî Eumîliône
    - und hâten im mit sicherheit
    - des gesworn vil mangen eit
    - dazs im gewancten niemer
    - und im dienten iemer.
    - In disen selben zîten
    - samenten sich vil wîten
    - zesamen Alexanders man,
    - die hâte er hin unde dan
    - mit grôzer wer in vremdiu lant
    - durch twingen ê von im gesant.
    - er hâte küneclîche kraft
    - doch niht ze grôze ritterschaft,
    - z orse vünfthalp tûsent man
    - âne die er sît gewan.
    - dar zuo vuort er von lande
    - drîzec tûsent sarjande
    - und ouch zwei tûsent dâ bî.
    - nû hœret waz der schiffe sî
    - diu daz hôchgemuote her
    - solden tragen ûf dem mer
    - swâ sie wolden kêren hin
    - 'ûf guotes und êren gwin:'
    - ahtzec und hundert. -
    - die schrift eins wunders wundert
    - weder ez wunderlîcher sî
    - daz diu vrecheit wonte bî
    - einem alsô wênegen man
    - daz er ie den muot gewan
    - daz er elliu rîche
    - sô rehte vrevellîche
    - ie getorste bestân, -
    - weder dirre tumbe wân
    - sî grôzer oder der gedanc -
    - odr daz er elliu rîche twanc.
    - wer kan an disen beiden
    - des wunders uns bescheiden?
    - ez was heil und manlich muot
    - diu beidiu wâren dar zuo guot,
    - heil volgete dem muote
    - und gap den muot ze guote.
    - Als Alexander sîne man
    - gar zesamene gewan,
    - dô kêrt er von dannen sâ
    - hin über mer gen Africâ
    - und twanc daz selbe rîche
    - mit kraft gewalteclîche.
    - als er daz lant an sich gewan,
    - in eine insel kêrter dan
    - diu heizet Efranitidâ
    - und ist gelegen Africâ
    - in einem gebirge hôch
    - daz sich gein grôzer hœhe zôch.
    - dâ wolder nâch lône
    - sînem gote Amône
    - mit küneclîchen dingen
    - ein grôz opher bringen
    - und woldin vrâgen mære
    - wie sîn gelücke wære.
    - des nahtes dô der herre entslief,
    - sîn liebester got im rief
    - und sprach alsus hin zuo zim
    - "'Alexander, nû vernim,"
    - sag an, kanstû mir iht gesagn,
    - mahtû disen berc getragn?' -
    - "'nein ich, niht! war solde ich in"
    - tragen von der stete hin?' -
    - "'dîn gehüged und dîn name"
    - der grôze und ouch der lobesame
    - süllen an den kreften dîn
    - als unverwandelt iemer sîn
    - als dirre berc niht wandels hât
    - der iemer stæte in stæte stât.'
  - chapter[n=53]:
    - Sînen got er aber bat
    - daz er im an der selben stat
    - zeigte sîn verderben,
    - wie er solde ersterben.
    - dô sprach der got 'dir wirt vergebn,
    - mit gift endestû dîn lebn!
    - doch wær dem menschèn ein heil
    - und möhte des wol wesen geil
    - daz er ân arbeit und ân nôt
    - solde wizzen sînen tôt?
    - nû hân ich dir die wârheit
    - 'umbe dînen tôt geseit:'
    - dû muost arbeit erkennen vil.
    - sô daz geschiht, sô gît ein zil
    - dîn leben in der besten tugent
    - die gewinnen sol dîn jugent.'
    - der herre dô erwachte.
    - der troum in trûrec machte.
    - er sorget umb sînen tôt.
    - sînem her er dô gebôt
    - daz es ein teil vüere sâ
    - gen Skâlon und gen Lîbîâ
    - und im diu lant betwuenge.
    - der muotes rîche junge
    - dem der welte prîs geswuor,
    - mit her gen Itôme vuor
    - und twanc diu lant mit sîner kraft
    - dazs im wurden zinshaft.
    - Nû wâren bî den zîten dô
    - zuo dem künge Darîô
    - die vürsten entrunnen
    - den dô was an gewunnen
    - beidiu liut unde lant
    - gar von Alexanders hant.
    - die klagten grôze swære
    - diu in geschehen wære,
    - was sie mit kumberlîchen sitn
    - von Alexander kumbers litn.
    - dô vrâgte sie der mære
    - wie sîn antlütze wære.
    - sie sagten von dem herren balt
    - rehte wie er was gestalt
    - und wie sîn lîp was getân.
    - dô begunde in wunder hân
    - daz ein sô kleiner lîp beslôz
    - ein herze an muote an kraft sô grôz.
    - ie doch begunde er smæhen in.
    - durch unwert sant er im hin
    - einen schimphlîchen bal
    - von golde rîch und überzal
    - und eine krumbe ruote
    - guldîn harte guote
    - geschaffen als ein leitestap.
    - durch spot er im dâ bî gap
    - von golde ein rîchez tevellîn,
    - dâ mite er bî der muoter sîn
    - hæte kintlîchen schimph,
    - durch einen schimphlîchen glimph,
    - und einen brief den solder lesn,
    - er hiez in gemant des wesn
    - daz er an den brieven las.
    - hœrt waz dran geschriben was!
  - chapter[n=54]:
    - "'Ob al der welte küngen grôz"
    - ein künc ein krône ein übrgenôz,
    - Darîus der rîche,
    - der get ebenglîche
    - an almehtiger werdekeit,
    - der krône ob allen krônen treit
    - nach küneclîchem rehte,
    - enbiutet sînem knehte
    - Alexander solhen muot -
    - der sî übel odr sî guot -
    - den sîn kintlich getât
    - umbe in nû gedienet hât!
    - vil tumber knabe, von wârheit
    - ist mir daz von dir geseit
    - daz dû in disen zîten
    - wellest mich an rîten
    - und habest durch dînen tœrschen wân
    - schaden mir ein teil getân.
    - ouch ist daz gesaget mir
    - daz dû habest gesellet dir
    - ze helfe unnütze diebe
    - die durch des roubes liebe
    - mit dir roubende varn.
    - nû soltû dich vil wol bewarn,
    - und solde dienen dir mit kraft
    - al dirre welte ritterschaft,
    - dû hætest dannoch strîtes niht
    - der helfe diu mir helfe giht.
    - mîn hôhiu kraft ist âne zal,
    - der sternen menig über al
    - und des wilden meres griez,
    - swaz des ie ze stade gestiez,
    - daz ungeruowete mer
    - engelîcht sich niht dem her
    - daz mir bî mit helfe stât
    - unde niemer mich verlât.
    - des soltû rehte dich verstân
    - und dîn tump gemüete lân.
    - Mîn witze mir gerâten hât
    - daz ich durch dîne missetât
    - dir dise ruote sante
    - daz dîn kintheit erkante
    - daz man dir sol dîn unzuht wern,
    - dich als ein kint mit ruoten bern.
    - 'der bal bezeichent kindespil:'
    - dâ mite soltû ballen vil
    - und sô die zît vertrîben.
    - durch vuoge soltû schrîben
    - an diz kleine tevellîn.
    - wis bî der lieben muoter dîn
    - und leg dich ruowen ûf ir schôz!
    - dû bist der tumpheit genôz!
    - vil wol ich dir gerâten kan
    - sô dû gewahsest zeinem man
    - daz dû getürrest sehen an
    - einen wol geherzten man,
    - sô kum! dû vindest volle hant
    - dar umbe dû bist ûz gesant.
    - var wider heim und vürbaz niht!
    - swie man dich verrer strîchen siht,
    - sô sende ich mîne boten dar
    - und heize dich und dîne schar
    - vâhen und bringen.
    - sô mahtû niht gedingen
    - anders wan daz dû dîn lebn
    - muost nâch roubes rehte gebn
    - als diebe, niht als künges kint.
    - alle die mit dir dâ sint
    - die müezen lîden disen tôt.
    - 'mir ist vil wol erkant dîn nôt:'
    - dû bist arm des guotes,
    - diu tôrheit dînes muotes
    - wænet daz dir werde gelân
    - daz grôze golt daz ich hân,
    - des al diu welt mich wol erlât
    - diu niuwan armuot gegen mir hât.'
  - chapter[n=55]:
    - Alexander lac mit kraft,
    - er hâte grôze ritterschaft
    - brâht von terrâ Zêtim.
    - dise botschaft brâhten zim
    - des künges man von Persîâ
    - und gâben im die brieve sâ
    - mit den kleinœten dar gesant.
    - er nam und las sie sâ zehant
    - offenlîche vor der schar
    - daz siez alle hôrten gar.
    - die sîne sêre erkâmen
    - dô sie die rede vernâmen,
    - dîu botschaft machtes unvrô.
    - dô trôste sie der herre alsô
    - "'gesellen und vriunde mîn,"
    - lât iuwer klagende vorhte sîn!
    - saget an, ist iu daz iht kunt
    - daz ein vil bellender hunt
    - selten grôzen schaden tuot?
    - sîn manheit ist vil selten guot
    - der sich ze vil gerüemen wil.
    - sî des mannes manheit vil,
    - 'daz lâze er ander liute sagn:'
    - sich rüemet niemen dan die zagn.
    - der brief hât uns die wârheit
    - bezeichenlîche ein teil geseit.
    - er giht er habe goldes vil.
    - dar nâch ich gerne strîten wil!
    - wir strîten witzeclîche,
    - erstrîten wir sîn rîche
    - und ouch die rîcheit und den solt.
    - wirt uns sîn hêrschaft und sîn golt,
    - sô mügn wir rîlîche
    - betwingen elliu rîche.
    - Vil kündeclîche trôster dô
    - die sîne mit dem trôste sô
    - daz sie ze vröuden kâmen
    - dô sie den trôst vernâmen.
    - die boten hiez er vâhen
    - und hiez sie alle hâhen.
    - sie sprâchen 'ôwê, herre guot,
    - durch dînen tugentrîchen muot
    - waz ist unser schulde
    - gein dîner wægen hulde?'
    - dô antwurt in der herre alsus
    - "'dô sante iuch iuwer Dârîus"
    - ze mir und seite, ich wære
    - ein diep, ein schâchære.
    - swer der gebærde rehte tuot,
    - der sleht den man und nimt daz guot.
    - dâ von müezet ir daz lebn
    - mir und iuwer habe gebn.'
    - die boten sprâchen sâ zestunt
    - "'genâde, herre, im was unkunt"
    - dîn gewalt, dîn hêrschaft
    - und dîn küneclîchiu kraft.
    - sît aber wirz gesehen hân,
    - wiltû ze lande uns lebende lân,
    - wir machen dich vil wîte erkant
    - und dînen namen in diu lant
    - dâ man dich nie erkande,
    - wir loben dich mangem lande.'
    - 'Nâch îr bete daz ergie:'
    - die boten er dô leben lie.
    - er hæte in ungern iht getân
    - wan daz er wolde schouwen lân
    - daz er kund ernest und schimph,
    - ze schimphe und z ernste gelimph.
    - er bôt in grôze werdekeit.
    - nû was der imbîz bereit,
    - er saz über und enbeiz.
    - grôzer gastung er sich vleiz
    - gegen den rîchen boten dâ
    - de küneges von Persîâ.
    - nû sie bî im sâzen,
    - vrœlîche mit im âzen,
    - sie sprachen 'lieber herre mîn,
    - wil ez in dînen hulden sîn
    - daz dû uns deste holder sîst,
    - ob dû uns tûsent ritter gîst
    - wir geben dir gevangen sâ
    - den rîchen künc von Persîâ.'
    - dô sprach er 'umb des herren lebn
    - wirt iu niht ein man gegebn.
    - 'sîn hôhiu kraft ist niht sô kranc:'
    - ich twinges âne sînen danc.
    - ich wolde in niht gevangen hân
    - daz mit untriuwen wær getân,
    - er mac sich doch niht genern
    - noch mit sîner kraft erwern,
    - er müeze sich an mich ergebn
    - odr ich nim abr im daz lebn.'
  - chapter[n=56]:
    - Unhôhe wac der degen balt
    - des künges hêrlîchen gewalt
    - der im die brieve sande,
    - swie vil im grôzer lande
    - an dienstlîcher werdekeit
    - dienstes muosten sîn bereit.
    - als nû der morgen tagte,
    - der werd unverzagte
    - hiez sîne brieve schrîben sô
    - "'Alexander Mâzedô"
    - des vater künc Philippe was,
    - sîn muoter vrouwe Olimpîas
    - von Mâzedônje künegîn,
    - enbiutet nâch dem gruoze sîn
    - von Persîâ dem künge rîch
    - der Gote an kraft wil sîn gelîch,
    - den selben dienstlîchen muot,
    - der sî übel odr sî guot,
    - der im von im geschriben was,
    - als er an sînen brieven las.
    - ez was ein tumplich gedanc
    - der dich grôzer tumpheit twanc
    - daz dû Gote dem rîchen
    - wândest dich gelîchen.
    - Got der lebet iemer
    - und erstirbet niemer,
    - sô muoz dîn lîp verderben
    - und mit dem tôde ersterben.
    - nû nim war unde sich,
    - swie dû Gote gelîchest dich!
    - dû bist tœtec als ich bin.
    - dar umbe râtet mir mîn sin
    - daz ich dich wil rîten an
    - als einen tœtigen man.
    - geschiht diu sælde danne dir
    - daz dû gesigen maht an mir,
    - dar an bejagstû kleinen prîs,
    - wan mich dîn muot in diebes wîs
    - sô schalt und unprîste
    - als dich dîn unvuoc wîste.
    - Sol aber ich mîn leben hân
    - und daz ich dich sol bestân,
    - krœnet dan diu sælde mich
    - und daz ich überwinde dich,
    - sô hân ich prîs und êre
    - und bist dû iemer mêre
    - an dîner hôhen werdekeit
    - verdruht unde hin geleit.
    - wænestû, swie tump ich bin,
    - daz ich niht habe sô wîsen sîn
    - daz ich bezeichenlîche
    - verstê die gâbe rîche
    - diu zeinem kleinœte mir
    - mit brieven wart gesant von dir?
    - 'der bal ist sinewel erkant:'
    - daz bezeichent elliu lant
    - und al der welt umbekreiz,
    - an dem ich von wârheit weiz
    - daz ez wirt noch allez mîn.
    - waz mir tuo diu ruote schîn,
    - 'des wil ich niht verswîgen:'
    - ez tiutet daz mir nîgen
    - müezen ûf der erde
    - mit dienstlîchem werde
    - alle die den prîs bejagnt
    - daz sie der erde krône tragnt.
    - daz tevellîn betiutet wol
    - daz man mir einem schrîben sol
    - ze dienste mînen hunden
    - den zins von allen landen.
    - den êrsten zins hât sus mîn hant
    - enphangen den mir gît dîn lant.'
  - chapter[n=57]:
    - Philippen wânlîchez kint
    - dem elliu valscheit was ein wint
    - hiez die boten alsô lân
    - 'daz ers êre muoste hân:'
    - er gap in silber und golt,
    - des wurden im die Persen holt.
    - vil grœzlîch er sie sande
    - mit gâbe heim ze lande,
    - sie schieden von dem wîsen man
    - wider heim vrœlîche dan.
    - nû sie ze lande wâren komn
    - und Dârîus het vernomn
    - unde rehte gelas
    - waz im dar enboten was,
    - ez was im leit und harte zorn
    - zwein rîchen vürsten wol geborn -
    - der hiez einer Prîmus,
    - der ander vürste Antiochus -
    - hiez er gebieten an daz lebn
    - dazs im gevangen solden gebn
    - den hôchgemuoten wîgant
    - der mit sô werlîcher hant
    - wær alsô vrevellîche
    - geriten in sîn rîche
    - durch sînen kintlîchen sin.
    - er hiez, sô sie geviengen in,
    - sô soldens in im bringen.
    - mit meisterlîchen dingen
    - wold er in denne heizen bern,
    - die kintlîchen tumpheit wern
    - und senden denn der muoter sîn
    - der lobes rîchen künegîn.
    - Dizn mohte niht sô lîhte wesn,
    - hie vor mohter wol genesn
    - wan er mit solher huote was
    - daz er von vorhten ie genas.
    - Ruochet irs, ich tuon iu kunt
    - wie sich die vürsten an der stunt
    - erwerten dirre botschaft.
    - sie enbuten Alexanders kraft
    - alsus mit ir brieven sâ
    - dem künege von Persîâ
    - "'ich der vürste Prîmus"
    - und ouch dîn man Antîochus
    - enbieten, lieber herre guot,
    - dir unsern dienstlîchen muot!
    - herre mîn, dîn hôch gewalt
    - und dîn hêrschaft manecvelt
    - sol wizzen und erkennen wol,
    - swer Alexandern vâhen sol
    - der muoz sîn mit grôzer wer
    - mit solhen kreften vert sîn her
    - daz niemen sich gevristen kan
    - vor im. herre, dîne man
    - kâmen durch dich mit uns dar
    - mit vIl wünneclîcher schar
    - und hânt nihtes des vermitn
    - wir haben sêre ûf in gestritn
    - dâ von hâst dû mit uns verlorn
    - mangen degen wol geborn
    - die von im sint gelegen tôt.
    - herr, uns ist dîner helfe nôt
    - ob wir uns süllen sîn erwern.
    - wiltû in kintlîche bern
    - 'daz wirt sêre errochen:'
    - sîn kraft hât zerbrochen
    - unser veste und gar verbrant,
    - si hât verwüestet dîniu lant.
    - mit roube und ouch mit brande
    - vert er in unserm lande.'
  - chapter[n=58]:
    - Innen des dô Dârîus
    - enphie die selben brieve alsus
    - und er reht überlas
    - waz im dar an enboten was,
    - dô kam ein bote sâ zestunt
    - und tet dem küneg aber kunt
    - daz Alexanders ritterschaft
    - læge mit vil grôzer kraft
    - an einem wazzer daz ist grôz
    - daz durch daz selbe rîche vlôz,
    - daz ist Grânikus genant.
    - über al diu næhsten lant
    - hâten sich besament dar
    - die lanthern mit grôzer schar.
    - Memnôn ein vürste rîche
    - phlac dô gewalteclîche
    - der lande diu von Persîâ
    - der rîche künec hâte aldâ.
    - er hâte in manlîcher wer
    - gesament ein vil michel her
    - und streit an der selben zît
    - mit Alexander einen strît
    - dâ manec degen wol geborn
    - bêdenthalben wart verlorn
    - den man lange muoste klagn.
    - der herzog wart selbe erslagn
    - und ander manec werder man
    - den ich niht wol genennen kan.
    - Ê daz diu selben mære
    - wiez ergangen wære
    - Darîus bevunde dô,
    - er hiez sîne brieve alsô
    - dem edeln hôch gelobten man
    - Alexander schrîben dan
    - "'Dârîus der wîse"
    - der rîche in hôhem prîse
    - der rîcheste des guotes
    - der hœhste hôhes muotes
    - der künges namen ie gewan,
    - enbiutet sînem zinsman
    - Alexander als ez stât,
    - den gruoz den er gedienet hât
    - mit willeclîchem muote
    - z übel odr ze guote,
    - und swaz verschuldet hât sîn muot
    - ez sî übel odr sî guot!
    - Mich wundert daz dû witze hâst
    - und wol von witzen dich verstâst
    - daz dich der witze sô bevilt
    - daz dû niht rehte wizzen wilt
    - daz mîn name ist wîte erkant
    - ûf der erde übr elliu lant.
    - und ouch von den hôhen gotn.
    - waz tôrheit hât dir daz gebotn
    - daz dû sô sêre vlîzest dich
    - wie dû an guote wüestest mich?
    - daz râtet dir dîn tumber muot.
    - jâ, möhtestû wol hân vür guot,
    - möhte Mâzedônje dir
    - belîben âne nôt von mir!
    - dû soldest wol ze buoze stân
    - daz dû hâst gegen mir getân,
    - wan swenne dû mich vliehen muost,
    - swie ungerne dû daz tuost,
    - sô muostû die genâde mîn
    - suochen durch die vorhte dîn,
    - sô vindestû genâde niht
    - sît man dich nû niht büezen siht.
    - nû wil ich dir mîne kraft
    - und mîne grôzen hêrschaft
    - mit ebenmâze zeigen hie,
    - daz soltû rehte merken wie
    - 'mîn gewalt unzalhaft ist:'
    - ich sende dir an dirre vrist
    - einen hantschuoch der ist vol
    - mâgesâmen, der dir sol
    - künden waz ich vürsten hân
    - die mir sint dienstes undertân.
    - mahtû des mâgesâmen
    - mit rehter zal gerâmen
    - sô mahtû ouch betrahten
    - die herren unde gahten
    - der dienest ich ze helfe hân
    - und die müezen mir gestân,
    - wan sie alle ir êre hânt
    - von mir, dâ von sie mir gestânt.
  - chapter[n=59]:
    - Vindestû niht über al
    - des sâmen endehafte zal,
    - sô var wider unde sich
    - daz dû des behüetest dich
    - daz man daz iemer mê gesehe
    - daz disiu tumpheit dir geschehe.'
    - hin z Alexander kâmen
    - dis boten mit dem sâmen
    - des küneges von Persîâ.
    - dô hiez er die brieve sâ
    - lesen offenlîche.
    - der herre tugentrîche,
    - greif in den hantschuoch sâ zestunt
    - und warf des sâmen in den munt.
    - smierend âz er in dô.
    - schimphende sprach er sô
    - vor allem dem gesinde
    - "'diz liut ist harte linde,"
    - ir ist vil, doch sint sie weich'.
    - diu vorhte von dem schimphe entweich
    - den sînen al gelîche,
    - sie wurden vröuden rîche.
    - dô diz gesprach der wîse man
    - sie sâhen alle ein ander an.
    - alsus hiez er Dârîô
    - schrîben ander brieve dô
    - "'minne und dienestlîchen gruoz"
    - dar nâch als ez nû wesen muoz,
    - enbiute ich Alexander hie
    - dir Dârîô. nû merke wie
    - und waz ich dir enbieten wil!
    - wir hân brieve harte vil
    - 'ein ander gastlîche gesant:'
    - wir sîn ein ander wol erkant,
    - doch niuwan bêdenthalp nâch jehe.
    - swie unser beider ougen sehe
    - uns beiden nie gejæhe
    - daz si den andern sæhe,
    - ich bin dîn doch ze sehenne vrô,
    - wan ez vüeget sich alsô
    - daz dû mir sicherheit muost jehn
    - und ich dich sol gevangen sehn
    - oder sô dû dîniu lant
    - enphâhen muost von mîner hant.
    - von wârheit mich des wundern mac
    - daz sich dîn ruom sô hôhe wac
    - daz dû den mâgesâmen mir
    - sandest her. nû wil ich dir
    - senden gegen dem sâmen dîn
    - ein kleinez phefferkörnelîn.
    - 'daz sol dir künden mîne kraft:'
    - sô ræze ist dir mîn ritterschaft
    - an vrecheit und an ritters wer
    - wider dînem grôzen her,
    - swenn uns begrîfet der zorn,
    - sam daz kleine phefferkorn
    - des mâgesâmen hôhen zal
    - mit ræze swendet über al.
    - dîn her ist grôz, an kraft niht wîs,
    - 'mîn kleinez her hât hôhen prîs:'
    - daz sol dich überwinden,
    - dîn kraft muoz vor mir swinden
    - wan ich noch ie überwant
    - dîn her daz vor mir ie verswant.
    - Sît dirre botschaft wurden sâ
    - die boten hin gen Persîâ
    - gesant und mit dem korne.
    - in gap der wol geborne
    - vil grôzer gâbe rîche
    - und lie sie küneclîche.
    - Alexander vuor zehant
    - in Arâbîam daz lant,
    - des selben landes phlac dô dâ
    - ein herzog hiez Amontâ.
    - dô der gewærlich vernam
    - daz Alexander dô kam,
    - er sazte sich gein im ze wer.
    - mit einem werlîchen her
    - der berge klûse er im vervie
    - daz in dâ durch niemen lie
    - wan mit manger arbeit.
    - ze jungest dô was er bereit
    - mit den besten übr daz lant,
    - swaz er dâ wer bî kreften vant,
    - die vuorter gegen dem wîsen man.
    - mit grôzer kraft reit er in an
    - und sîn werlîchez her,
    - daz vant er mit grôzer wer.
    - die geste daz lant herten,
    - die lantliute sich werten.
  - chapter[n=60]:
    - Nû was der herzog Amontâ
    - bereit an einem morgen sâ
    - mit einer wünneclîchen schar
    - kam er vil vruo gedrungen dar
    - er vuorte werde rotten grôz.
    - der welte werdekeit genôz
    - hâte sich ê wol bewart
    - und sîne ritterschaft geschart.
    - ûf Bûzevâle was er komn,
    - des wart dô schaden vil genom,
    - an mangem ellenthaften man
    - der sîn ende dô gewan.
    - dô huop sich an der selben zît
    - 'von beiden scharn ein michel strît:'
    - die tâten nû die andern hin,
    - jene dise wider in,
    - der lac hie tôt, der ander wunt,
    - der dritte tœtlîch ungesunt.
    - sie mohten niht gescheiden sich
    - als diu schrift bewîset mich,
    - ê daz sie der âbent schiet.
    - beidenthalp sach man ir diet
    - alsô nâch sige ringen
    - mit ritterlîchen dingen
    - daz dâ wart niemen sigelôs
    - noch dâ nie man den sic erkôs.
    - diz triben sie gar drîe tage.
    - dô was Alexanders klage
    - daz sîn geselleschaft daz her
    - lie sô lange in hôher wer,
    - daz arnete vil manec man
    - der niuwan schaden dran gewan.
    - der vröudebernde sunnen schîn
    - möhte dô getrüebet sîn
    - von der klagelîchen nôt
    - daz sô manec man lac tôt.
    - dô begunde vliehen sâ
    - der rîche herzog Amontâ,
    - mit den sînen er entran.
    - unser degn den sic gewan.
    - der sigelôse vlühte phlac,
    - er vlôch naht unde tac
    - daz er ruowe nie gewan,
    - ê daz der schadehafte man
    - kam vür den künc von Persîâ.
    - die boten vant er dannoch dâ
    - dier Alexander het gesant,
    - er het den brief in der hant
    - der im brâht hin wider was.
    - die botschaft er dannoch las
    - und vrâgte sie der mære
    - waz sîn antwürte wære
    - dô er den mâgesâmen hie
    - mit sîner botschaft enphie.
    - dô sagetens im daz er sprach
    - dô er den sâmen an gesach
    - "'ir ist vil, doch sint sie weich'."
    - dem künge ein teil sîn vröude entweich,
    - dô sie gâben im daz korn
    - daz im der degen wol geborn
    - hâte z antwurt gesant.
    - er nam und âz ez sâ zehant,
    - er sprach 'hât sîn ritterschaft
    - gein mînem her sô grôze kraft,
    - sô vil diz korn ræze hât
    - gein mîner kraft, sô wil sîn rât
    - mîn her überwinden.
    - er kan die liste vinden
    - daz er uns überwindet,
    - sô gæhe antwürte er vindet.'
  - chapter[n=61]:
    - Trûrend antwurt im sâ
    - der verjaget Amontâ
    - "'entriuwen, lieber herre guot,"
    - er hât als ellenthaften muot
    - daz sich im niemen kan erwern
    - noch von sîner kraft genern.
    - swie lützel doch der sînen sî
    - manlich ellen wont im bî.
    - herre, ich hâte dîne man
    - an mich genomn, ich reit in an,
    - doch hâte er sich ze wer bereit,
    - drîe tage er mit mir streit
    - daz niemen dô den sic gewan.
    - ze jungest ich im kûme entran.
    - des twanc mich arbeit und nôt.
    - die mîne lâgen alle tôt,
    - er verlôs dô niemen
    - 'wan vil wênec iemen:'
    - hôch gelücke mit im vert,
    - manlich heil ist im beschert
    - dar zuo bî hôchgemüete
    - tugentrîchiu güete.
    - daz schein wol an den mînen.
    - er gebôt den sînen
    - die tôten ab dem velde ûf habn
    - und hiez sie güetlîche begrabn,
    - die wunden hiez er heilen
    - und sîn guot mit in teilen
    - und tet in guot und êren vil.
    - swer tugent und êre suochen wil,
    - der vindet die benamen dâ
    - vil baz an im dan anderswâ'.
    - dô der künec Darîus
    - erhôrte disiu mære alsus,
    - er was leidec und unvrô
    - von den selben mæren dô.
    - Alexander vuor mit kraft
    - mit sîner grôzen ritterschaft
    - durch die minren Âsîam.
    - in Frîgîam daz lant er kam,
    - dô twanc er diu beidiu lant.
    - Sardis ist ein stat genant,
    - diu sazte sich widr in ze wer.
    - die besaz des künges her,
    - ze jungest er sî âne danc
    - mit kraft gewalteclîche twanc.
    - die sîne wurden rîche dâ
    - in dem lande in Frîgîa.
    - nach heidenischer ê gebote
    - lobt Alexander sîne gote,
    - wan ez ist billich daz ein man
    - der weltlich êre erwerben kan,
    - swaz er gelückes bejage,
    - 'daz er des Gote gnâde sage:'
    - wan swaz wir heiles mügen hân,
    - daz sol allez an im stân.
    - âne in mac geschehen niht
    - wan swâ unrehtes iht geschiht.
    - daz reht ie allez von im kam
    - wan ez den urhap an im nam.
    - genâde muoz ouch von im komn
    - diu hât urhap an im genomn.
  - chapter[n=62]:
    - Swer wænet hân gelücke ân in,
    - daz ist ein tœrlîcher sîn. -
    - 'hier an dâht Alexanders tugent:'
    - swaz er bejagte in sîner jugent
    - gelückes êren werdekeit,
    - des wart ie Gote danc geseit
    - als sîn orden kunde.
    - sus brâhte er an der stunde
    - den goten grœzlich opher dâ,
    - von vröuden ophert er in sâ.
    - Nû hâte er in der phlege sîn
    - vil edle juncherrelîn,
    - die zôch er küneclîche.
    - dô der tugentrîche
    - daz opher brâhte sînen gotn,
    - ze dienest het er gebotn
    - einem vürstlîchen knabn
    - daz er im dô solde habn
    - neben im ein rouchvaz,
    - daz kint stuont stille und huop daz.
    - nû viel dem juncherren guot
    - ûf den arm ûz der gluot
    - ein kol der vil sêre bran.
    - dâ getorstez sich niht wenden an
    - daz ez im dannen werte
    - und sich dâ von generte.
    - daz kint sich niender wande,
    - swie sêr der kol brande,
    - 'von vorhten tet ez niender wanc:'
    - als ez diu meisterschaft betwanc.
    - des nam Alexander war.
    - er sach des endes dicke dar,
    - daz er rehte ersæhe
    - ob disiu zuht geschæhe
    - von meisterschaft. daz wart im kunt.
    - dô begunder sâ zestunt
    - daz opher lengen deste baz
    - daz er wol bevunde daz
    - ob ez von vorhte müeste doln
    - den sêre glüejenden koln.
    - alsus lêrt er gebâren
    - mit zuht die bî im wâren,
    - er machte sie hêrlîche
    - zuht und guotes rîche.
    - die herren alle valscheit vlôch
    - dô man sie sô hêrlîche zôch
    - in tugentlîcher meisterschaft.
    - dô wâren sie sô tugenthaft
    - daz man noch ze mære seit
    - von der alten werdekeit,
    - swer tuot sô wol in disen tagn
    - daz man müge von im sagn
    - her nâch als wir in disen tagn
    - von den alten hœren sagn.
    - Alexander kêrte dô
    - übr einen phlûm hiez Samandrô,
    - dâ bî vant er eine schar
    - diu was von Trôje komen dar.
    - die vuoren alle gegen im hin
    - und ergâben sich an in.
    - dô sprach der helt gewære
    - "'sælec sint Trôjære,"
    - ir lop ir name ist wîte erkant,
    - sie sint genæme übr elliu lant.
    - dô sprach ein wîser meister sâ,
    - der was bî Trôjæren dâ,
    - der hiez Klîtomedus
    - "'swaz der wîs Ðmerus"
    - von Trôjære werdekeit
    - in den landen hât geseit,
    - des mac ich sagen mê von dir
    - als sich dîn sælde zeiget mir'.
    - der schreip ouch sider lange zil
    - Alexanders wunder vil. -
    - dô kêrten sie von dannen sâ
    - in Eurôpam von Âsîâ.
    - schiere wart daz her gesant
    - in Ellespontum daz lant.
    - daz betwanc er, im was gâch
    - ûf sîne vîende dar nâch
    - und durchvuor vil lande,
    - mit roube und ouch mit brande
    - twanc er die herren sicherheit
    - als uns diu âventiure seit.
  - chapter[n=63]:
    - Dô kam gewæriu botschaft sâ
    - dem künege von Persîâ,
    - daz nâhe in sînen landen
    - mit vrechen wîganden
    - læg Alexander.
    - vil schiere besander
    - von allen sînen landen dar
    - mâge man und vürsten gar
    - die sînes râtes solden phlegn.
    - Oxîatres ein rîcher degn
    - sîn bruoder, wart ouch dar besant.
    - der kam durch in in daz lant
    - und ander wîse helde guot,
    - den er seite sînen muot
    - und die er nam ze râtgebn
    - wie er tæte und solde lebn
    - und wie er werben solde,
    - wan Alexander wolde
    - in âne zwîvel rîten an.
    - Darîus der rîche man
    - sprach 'dô mir wart geseit
    - von êrst daz Alexander reit
    - mit gewalt in mîn lant
    - und vil der mînen überwant,
    - dô jach ich daz er wære
    - ein æhter, ein roubære
    - und sant im durch spils gelimph
    - 'kindes kurzwîle und schimph:'
    - dâ bin ich betrogen an.
    - ich dröute dem vil wîsen man,
    - als ein kint wold ich in bern.
    - ich wæne, des wil er sich wern.
    - er ist wîse und ellenthaft,
    - heil volget sîner kraft,
    - er beginnet uns sô nâhen,
    - ir sült des niht versmâhen
    - ir gebt mir wîsen rât dar zuo
    - 'wie ich lebe und waz ich tuo:'
    - er trîbet uns von Persîâ
    - ê wir in von Elladâ!
    - weln wir uns niht umbe sehn,
    - uns mac wol schade von im geschehn'.
    - Oxîatres, der bruoder sîn,
    - sprach ,,herre und bruoder mîn!
    - dû hâst sô hôhen gewalt
    - Alexander nû gezelt
    - daz ich mich verstân niht wol
    - waz man dir gegen im râten sol.
    - dû zwîvelst doch daz dû dîn lant
    - behaben mügest von sîner hant
    - und er trîb uns von Persîâ
    - ê wir in von Elladâ, -
    - wer mâc getræsten den man
    - der sich niht selbe trœsten kan?
    - dunket dich sîn leben guot,
    - sô soltû tuon als er tuot.
    - swenne er urlinge hât
    - und sîn dinc mit vorhten stât,
    - sô sendet er niht sîn her
    - 'gegen den vîenden ze wer:'
    - alsô ein sinnerîcher man
    - grîfet erz mit witzen an.
    - erst sô manlich gemuot
    - daz er deweder lîp noch guot
    - spart noch vil geruowen lât
    - swenne in komber ane gât,
    - er lât sîn dinc an niemen
    - wan, kumbert in iemen,
    - daz wert er spât unde vruo
    - und arbeitet sich dar zuo,
    - ez sî naht odr sî tac,
    - daz im garbeiten niemen mac,
    - unz er ez allez überkumt.
    - daz im an sælden ofte vrumt
    - und kan doch sîn ein herre wol
    - dâ er ein herre wesen sol.
    - alsus bejagt er êre,
    - des muoz im iemer mêre
    - an sælden und an êren
    - guot sælde und êre mêren.'
  - chapter[n=64]:
    - "'Sagt an' sprach der künec dô"
    - "'ir hât Alexandern sô"
    - gelobt, hât er sô wîsen sin
    - daz er ist wîser dan ich bin?' -
    - "'jâ, herre' sprach ein vürste wîs,"
    - er hât mit wîsheit ritters prîs'. -
    - "'nû wâ von ist dir daz erkant?' -"
    - "'dû hâtest, herre, mich gesant"
    - nâch zins in sîn rîche,
    - dô tet sô sæleclîche
    - der herre swaz er wolde
    - als man ez wünschen solde.
    - dâ von dunket mich vil guot,
    - ob ez dich, herr, alsam tuot,
    - daz dû dich mit dîner wer
    - besamnest wol gein sînem her.
    - ez dienet doch dîn eines hant
    - wol vünfzec und hundert lant,
    - diu dîner hêrschaft schône
    - ie zinseten ir krône
    - âne diu dir sint gelegn.
    - dir bringent mangen stolzen degn
    - Partî und Mêdî
    - und die dir sint gesezzen bî
    - in dînen landen hie und dâ
    - von Persjâ unz in Indîâ
    - und als Mesopotâmje stât.
    - des lantliute ritters tât
    - hant dicke werlîche getân,
    - die soltû helflîche hân
    - und die von Semiramê.
    - ûz dîner stat von Nînivê
    - kumt ouch werlîchiu ritterschaft.
    - Apollonîades, der kraft
    - hât kunst an ritterlîcher wer,
    - die soltû hân. von über mer
    - wirt dannoch dîn kraft sô grôz
    - daz dich dehein dîn genôz
    - mit sînen kreften mac bestân'.
    - dô der rât was getân,
    - die herren wurden des enein
    - daz sie vuoren alle hein
    - und wurben umb helfe sâ.
    - Dârîus von Persîâ
    - vil nâch einec beleip,
    - wan er sîne boten treip
    - von lande ze lande
    - die er nâch helfe ûz sande.
    - vil wîten dô geworben wart
    - diu krefterîche hervart.
    - In der zît dô diz ergie
    - als ich iu hân gesaget hie,
    - dô sant Alexander
    - einn vürsten hiez Klêander
    - des triuwe er stæte erkande,
    - gegen Lîzîâ dem lande
    - mit silber und mit golde
    - dâ mit er werben solde
    - nâch werden soldieren
    - vrechen unde fieren.
    - von Pêloponense dar
    - sold er mit solde grôze schar
    - und von Pamfîlje bringen.
    - mit werlîchen dingen
    - brâhter sît vil grôze kraft.
    - Alexanders ritterschaft
    - in eine stat nû komen was
    - diu was genant Zelênas.
    - Ilîkus hiez ein wazzer grôz
    - daz durch die selben veste vlôz,
    - diu lac vil werlîche,
    - liute und guotes rîche
    - was si nâch des mæres sage.
    - diu werte sich im sehzec tage
    - und ergap sich im dô,
    - des was der hôchgemuote vrô.
    - die stat besazter wol mit wer.
    - er huop sich mit sînem her
    - gewalteclîche durch daz lant.
    - ein stat ist Gordîum genant
    - dâ vliuzet bî Sangârîus,
    - ein wazzer ist geheizen sus.
    - diu ergap sich ouch iesâ.
    - der erde dritteil Âsîâ
    - ist niender enger noch den hie
    - 'dâ durch daz lant diz wasser gie:'
    - Ponte und ouch Zilîziâ
    - der zweier mer sich schieden dâ.
  - chapter[n=65]:
    - Als der tugentrîche man
    - die selben stat an sich gewan
    - in der betehûs gienc er, -
    - sîn lieber got Jupiter
    - het daz betehûs aldâ, -
    - des gap er ouch den goten sâ.
    - nû bedâhter sich alsus
    - wâ der künec Darîus
    - wær unde sîne man,
    - dâ wold er in rîten an.
    - der edel tugentrîche
    - bedâhte ouch witzeclîche
    - wie er bewarte wol diu lant
    - diu dâ vor betwanc sîn hant.
    - Ein vürste hiez Amfotêr,
    - in hôchgemüete was er hêr,
    - der was mit schiffen sâ zehant
    - in Ellespontum gesant
    - mit liuten und mit guote
    - daz er des landes huote.
    - Hegelôch und Lespus,
    - zwêne herren hiezen sus
    - der ieglîcher was ein degn,
    - die hiez er hêrlîche phlegn
    - sîner helfære
    - swâ es durft wære.
    - ze stiure gap er in zestunt
    - goldes vünf hundert phunt.
    - ze Kriechen was Antipater -
    - des selben landes phlac ouch er
    - vil werlîch als er kunde, -
    - sehs hundert tûsent phunde
    - santer dem ze solde
    - von silber und von golde.
    - Nû was gewalteclîche
    - Alexander der rîche
    - mit kreften in Anzîre komn,
    - dâ wart guotes vil genomn
    - daz die geste vunden.
    - an den selben stunden
    - huop sich der wandels vrîe
    - gen Paflagonîe.
    - dem selben lande wonten bî
    - die werlîchen Venetî.
    - diu schrift uns eteswâ vergiht
    - (doch weiz ich es von wârheit niht)
    - daz selbe liut das wære
    - von dem Venediære
    - von êrst den namen nâmen,
    - wan sie von êrst dar kâmen. -
    - daz liut und ouch daz selbe lant
    - ergâben sich dô sâ zehant,
    - als Alexander dar kam,
    - ir gîsel er mit eiden nam.
    - Ein vürste hiez Kâlas
    - der von art ein vürste was
    - und an wer ein vrecher degn,
    - den hiez er des landes phlegn.
    - dem liez er guot und grôze wer.
    - gen Kapadôzje vuor daz her
    - in daz künecrîche
    - mit kraft gewalteclîche.
  - chapter[n=66]:
    - Dô diz geschehen was alsus,
    - dô bevant der künec Dârîus
    - êrst daz Memnôn was erslagn,
    - als ir mich ê hôrtet sagn.
    - des wart er leidec und unvrô,
    - al die gedinge liez er dô
    - diu an deheinem vürsten lac,
    - wan dirre solher tugende phlac.
    - nû besament er sich wîten
    - in den selben zîten
    - als diu wârheit wîset mich,
    - ze Babilônje er leite sich
    - biz daz sich dâ sîn ritterschaft
    - besamente gar und al sîn kraft.
    - des nahtes, dô er kam aldar,
    - er brâht in sîn eines schar
    - zehen tûsent helde guot
    - an ritterschaft mit wer behuot,
    - die in der veste lâgen
    - und hôhes muotes phlâgen,
    - diz wârn die lantliute gar
    - die sie dem künge brâhten dar.
    - Des morgens dô der tac gevie
    - und diu sunne vaste ûf gie,
    - dô sach man zuo sîgen dâ
    - daz grôze her von Persîâ.
    - der was hundert tûsent komn,
    - von den wâren ûz genomn
    - drîzec tûsent die dô ritn
    - ze harnasche und zorse stritn,
    - sibenzec tûsent sarjande.
    - von Mêdîâ dem lande
    - kam zehen tûsent ritter dar,
    - in der sarjande schar
    - sach man vünfzec tûsent gân.
    - dâ brâhten die von Barkân
    - zwei tûsent ritter, mêre niht.
    - diu âventiure von in giht
    - sie wæren muotes rîche
    - 'und vüern doch lîhteclîche:'
    - sie vuorten niuwan schilte -
    - nihtes sie bevilte -
    - und phîl in ir handen.
    - undr ir sarjanden
    - was zehen tûsent, niht vil mêr,
    - die vrumten manec herze sêr,
    - swâ sie mit vîentlîchen sitn
    - solden strîten oder stritn.
    - Die von Armênje brâhten dar
    - eine wünneclîche schar,
    - siben tûsent helde wert,
    - der zorse was ûf strît gegert
    - mit vierzec tûsent sarjanden.
    - die von Irkânje sanden
    - zorse sehs tûsent man.
    - waz sie mit in vuorten dan
    - 'sarjande, daz ist mir kunt:'
    - zehen tûsent vier stunt,
    - die wâren werlîche bereit
    - ûf strîtes wân mit manheit
    - mit harnasch und mit lanzen,
    - scharphen und glanzen.
    - sie wâren werhaft und stolz.
    - sumelîche truogen holz
    - daz was sô wunderlîcher art
    - daz ez mit viur gehertet wart
    - und dann als ein stahel sneit
    - und deheine wâfen meit.
    - in der werlîchen schar
    - kam ouch zwei tûsent ritter dar.
    - dô hâten die von Kaspîâ
    - niuwan vier hundert ritter dâ
    - und ahte tûsent man ze vuoz
    - die mangem tâten vröude buoz
    - und vrumten klagende siechen.
    - drîzec tûsent Kriechen
    - wâren zuo dem künge komn
    - und hâten solt von im genomn,
    - dô Alexander sie vertreip
    - und ir hêrschaft im beleip.
    - sie wârn ouch werlîche dâ.
    - der Persen hât ouch anderswâ
    - vil grôzer her, diu kâmen niht.
    - daz vuocte sich von der geschih
    - daz in der ellenthafte man
    - ze gâhes kam geriten an
    - 'und in des niht wart kunt getân:'
    - Baktrîân und Sogdîân
    - von Indîâ vil grôziu her
    - und bî dem Rôten Lebermer
    - vil manec wildez einlant,
    - des name ist uns vil unbekant.
  - chapter[n=67]:
    - Saridên ein Kriechen hiez
    - den Alexander ê verstiez -
    - daz mære giht er wære
    - der Persen helfære -
    - er was ein ellenthafter helt
    - ze rehter manheit ûz erwelt,
    - den nam der künec unde sprach
    - dô er diu her zuo sîgen sach
    - "'nû sich, nû merke dise kraft!"
    - benamen, dise ritterschaft
    - und disiu wünneclîchen her
    - die vüere ich vil wol âne wer
    - unz an der welt endes zil,
    - ob ich sie dar vüeren wil.
    - merke dise rîcheit!
    - ir ors, ir harnasch und ir kleit
    - ist allez alsô rîlich
    - daz ich des wol mac rüemen mich
    - daz vor mir ê dehein man
    - sô mangen degen nie gewan
    - noch lîhte niemer mê getuot.
    - wâ ist nû Alexanders muot,
    - sîn dröun, sîn vrevellîcher sîn?
    - er solde wizzen daz ich bin
    - ein keiser aller künge grôz
    - und niender lebet mîn genôz.
    - er wænet er sül mich bestân
    - als er vil liute hât getân,
    - daz noch ze kinden ist gewant.
    - sô manec hêrschaft und lant,
    - sô hôhiu wer, sô rîchez guot
    - sô manec degen hôchgemuot
    - mac mich von im beschinnen wol,
    - des ich wol getrûwen sol.
    - im ist nôt, wil er sich wern
    - alsus rîlîchen hern,
    - daz er guoter sinne phlege
    - 'und sîner tumpheit sich bewege:'
    - ze disem kreftigen her
    - hœrt niht kintlîchiu wer.'
    - Dô sprach der Kriechen 'daz ist wâr,
    - doch kan ich Alexanders jâr
    - sô wol erkennen, sînen sin
    - 'daz ich es innen worden bin:'
    - er hat gelücke, an witzen kunst,
    - der gote und ouch der welte gunst.
    - sîn herze niemer vrô bestât
    - wan swenne er eine tugent begât.
    - waz hilfet guot âne muot?
    - er hât muot unde guot,
    - sîn dinc ist allez gordent wol
    - und stât reht eben, als ez sol.
    - er ist an tugenden ûz genomn
    - an allen dingen vollekomn,
    - er kan die sîne lêren
    - entwîchen und kêren,
    - hurteclîche rîten,
    - vrevellîche strîten,
    - 'des künnen sie manlîche:'
    - der herre ist ellentrîche.
    - swie übel er mir habe getân,
    - benamen, wil er dich bestân,
    - sô kanst dû dich mit disen hern
    - niemer sîner kraft erwern.
    - dâ von wil ich râten dir
    - ob du wellest volgen mir,
    - sô gip rîlîchen solt
    - und mache dir die liute holt
    - odr er müejet dîniu her
    - mit sîner manlîchen wer.'
    - Der künec zornlîche sprach
    - dô disiu rede alsus geschach
    - "'ich sihe und hœre wol an dir,"
    - dû bist mit triuwen niht bî mir.
    - dû hâst bescholten mîne kraft,
    - vernihtet mîne hêrschaft,
    - 'daz muoz dir an daz leben gân:'
    - ich sol lêren dich verstân
    - waz dû mit herren reden solt.
    - daz dû bist Alexander holt
    - und getriuwer denne mir,
    - daz hân ich wol gehôrt an dir
    - als es verjehen hât dîn munt.'
    - er hiez in vüeren sâ zestunt
    - und im daz houbet slahen abe.
    - des hâte er sît grôz ungehabe
    - dô er die wârheit bevant
    - des er im tet ê bekant.
    - ez wart im iesâ swære
    - 'swiez ze spæte wære:'
    - diu riuwe was dô gar verlorn. -
    - als ist ez umbe gâhen zorn,
    - der ist nû niht anders guot
    - wan daz er ofte schaden tuot. -
    - der herre wart begraben dô.
    - der künc was leidec und unvrô
    - daz der zorn ie geschach
    - und er niuwan die wârheit sprach.
  - chapter[n=68]:
    - Ein vürste hiez Farnâbâzus,
    - dem het der künec Dârîus
    - bevolhen der soldiere schar
    - die von vremden landen dar
    - durch sîne bete wâren komn
    - und hâten solt von im genomn,
    - der hâter lange dar gephlegn.
    - Tîmodes ein junger degn,
    - dem bevalch er sie zehant.
    - guot hêrschaft und lant
    - daz Memnôn hât ê gelân,
    - machet er im undertân,
    - der ir dâ vor mangen tac
    - mit wer vil ritterlîche pflac.
    - Dô der tac ein ende nam
    - und diu naht mit trüebe kam
    - der künc in einem troume sach
    - künftec ein teil des sît geschach.
    - in dûhte er sæhe brinnen
    - der Mâzen herberg innen.
    - ir liehter viurîner schîn
    - dûht in sô schînende sîn
    - daz man verre sæhe ir brehn.
    - Alexandern solder sehn
    - zuo zim balde vüeren dar
    - in alsolhen kleiden gar
    - als ér truoc in den zîten.
    - dar nâch sach er in rîten
    - durch Babilônje her und hin.
    - dar nâch sach er im zücken in,
    - sô rehte gâhes daz geschach
    - daz er in niht mêre sach.
    - Als ez dô begunde tagn,
    - er sante nâch den wîssagn
    - daz sie beschieden die geschiht
    - waz des troumes gesiht
    - bediuten solde. daz geschach.
    - ir iegelîcher im verjach
    - 'anders danne es wær gedâht:'
    - Alexander würde im brâht
    - gevangen unwerlîche
    - und daz im elliu rîche
    - solden werden undertân.
    - diz seiten sie gar âne wân.
    - sîn gemüete trôster dô,
    - des troumes was sîn herze vrô
    - den er ze hôhen vröuden wac.
    - In Mesopotâmje lac
    - daz her und al sîn ritterschaft.
    - er lac mit wünneclîcher kraft
    - dannoch in Babilônje als ê.
    - welt ir, ich sage iu vürbaz mê
    - von des künges rîcheit
    - wie er solde sîn bereit
    - swenne er z urliuge wolde
    - und selbe strîten solde.
    - sîn gezelt was rîche
    - gezieret küneclîche
    - hôch sinewel als ein toph,
    - mit einem kristallînen knoph
    - waz ez bedaht, der muoste sîn
    - lieht alsam der sunnen schîn.
    - von manger hande varwe rîch
    - geparrieret ungelîch
    - was ez mit vremdeclîchen sitn
    - rîlîche und wol zersniten
    - gel grüene rôt wîz als ein swan.
    - durch süez gedœne hiengen dran
    - guldîne schellen.
    - sîne kapellen
    - hât er dâ bî, diu was vil rîch
    - an rîcheit dem gezelt gelîch.
    - von silber drinne ein alter was
    - dar ob man sanc unde las
    - ze dieneste gar sînen gotn
    - als ez was sîner ê gebotn,
    - des phlâgen sîne wîssagn
    - die bî im wâren in den tagn.
  - chapter[n=69]:
    - Sie truogen die kapellen vor
    - in dem her vil schône enbor
    - mit senfter zuht, in was niht gâch.
    - den giengen zühteclîche nâch
    - vil werde juncherrelîn
    - die von art muosten sîn
    - edel unde rîche
    - gekleidet wünneclîche.
    - der was ebene - daz ist wâr -
    - sô maneger als tage ein jâr,
    - zem ambet ûz gesundert
    - vünf und sehzec und driuhundert.
    - nâch den vuor ein kanzwagn
    - der ir heiltuom solde tragn.
    - dar ûf was ir hervan
    - dâ lac vil grôzer rîcheit an,
    - den zugen blanke kastelân
    - starc hôch und wol getân.
    - die diu hâten in ir phlege
    - und sie wîsten ûf dem wege,
    - die truogen alle wîz gewant,
    - guldîne geisel in der hant.
    - nâch den ûf schîben zehen slitn
    - die nâch küneclîchen sitn
    - wâren rîlîche bereit,
    - rîch in grôzer rîcheit
    - von silber und von golde,
    - der iegelîcher solde
    - vor sîner schar den vanen tragn,
    - als ich die wârheit hôrte sagn.
    - bî den vuor zwelf geslehte her
    - gerottieret mit ir wer
    - diu wârn zen besten ûz genomn,
    - diu sach man nâch ir vanen komn.
    - Dô kam der Untœtegen schar
    - die wâren alsô werhaft gar
    - und an kraft als ûz erkorn
    - daz des wære wol gesworn
    - daz sie niemer stürben
    - noch âne wer verdürben.
    - der was zehen tûsent man
    - die truogen vor dem künge an
    - rîchiu kleider alle zît
    - phell ùnde sâmît
    - mit golde rîlîche beslagn.
    - sô sie denne solden tragn
    - harnasch, sô wart ritter nie
    - baz gemachet danne ouch sie.
    - nâch den vuor ein ander schar
    - vünf zehen tûsent helde dar
    - die hiezen Doriforê.
    - swaz ich hân gesprochen ê
    - von jener rîlîchen schar,
    - daz was gezwîvalt vil gar
    - mit rîcheit an der schar alhie,
    - des künges mâge hiezen die.
    - sie truogen - giht diu wârheit -
    - kleider als des künges kleit.
  - chapter[n=70]:
    - Nâch den gienc der herwagn
    - der den künec solde tragn -
    - daz gatr und daz gestelle was
    - silber wîz lieht als ein glas -
    - dâ der künec inne reit
    - mit überwegender rîcheit
    - ûf plûmîten sîdîn.
    - zwên apgote gar guldîn,
    - diu wâren al gemeine
    - von edelem gesteine
    - meisterlîche wol durchleit
    - diu stuonden - als diu schrift uns seit -
    - enbor ietwederhalben sîn.
    - diu gâben alsô liehten schîn,
    - man wânde daz sie lebten.
    - dar obe schône swebten
    - zwên arn grôz von golde
    - der ietweder solde
    - dem künge schaten machen.
    - mit rîlîchen sachen
    - spien ein phelle schône drobe.
    - gestalt nâch keiserlîchem lobe
    - was des küneges gewant
    - in solher rîcheit erkant
    - daz niemen bezzers mê gewan.
    - er truoc einen mantel an,
    - der was ein edel baldekîn,
    - rîche vogele guldîn
    - wâren schône drûf genât
    - und vil dicke zersât.
    - der roc von phelle was gesnitn
    - 'dâ wârn die næt an gemitn:'
    - ez wâren kleiniu heftelîn
    - diz muosten edele steine sîn.
    - von berlîn rîlîch undertragn
    - von golde wæhe gar durchslagn
    - was sîn gürtel den er truoc
    - und bezzer denne guot genuoc.
    - er truoc ûf ein hüetelîn
    - daz was allez gimmîn,
    - ein blâwe lîste ez umbevie
    - diu wol gesteinet drumbe gie.
    - nû gâben alsô liehten schîn
    - krône vürspan vingerlîn
    - daz ich sîn niht prüeven wil,
    - wan rîcheit dar an was sô vil.
  - chapter[n=71]:
    - Des künges wagen was behuot
    - mit zehen tûsent helden guot
    - die sach man scharpfe glævîn tragn,
    - den wârn die schefte beslagn
    - mit silber unz anz îsen.
    - den hôchgemuoten wîsen
    - solden wol behüeten die
    - von gebürte wâren ie
    - die hœhesten die man dâ vant
    - über al des künges lant.
    - nâch den man dem künge zôch
    - vier hundert ors schœne und hôch
    - und des künges wâfenkleit,
    - dar an lac grôziu rîcheit.
    - drîzec tûsent sarjande
    - die besten von dem lande
    - die schar al umbeviengen,
    - gewâfent sie giengen,
    - swar diu schar solde rîten,
    - umb sî zallen zîten.
    - sus was der künec ûf der vart
    - an bêden sîten wol bewart.
    - ouch was des künges site alsô
    - bî den selben zîten dô
    - swenn er ze strîte solde varn
    - mit alsus gewanten scharn,
    - daz sîn wîp diu künegîn
    - in der reise muoste sîn.
    - diu brâhte mit ir in ir schar
    - des landes vürstinne dar.
    - diu vuor mit solher rîcheit
    - als ich hân von ir man geseit.
    - durch waz des sites wære erdâht
    - war umbe sie dar würden brâht,
    - des kan îch iu gesagen niht
    - wan daz mîn sin sich wol versiht
    - ez geschæhe durch daz
    - sich iegelîcher deste baz
    - mit wer wol muoste gesten
    - an der getât zem besten,
    - swenne er sîne vrouwen
    - den dienest lieze schouwen
    - der durch sî geschæhe
    - sô siez ane sæhe.
    - 'durch einen site ez ouch geschach:'
    - sô man den künec riten sach
    - durch twingen ûz, sô was der degn
    - alsô lang under wegn
    - daz es die sîne gar verdrôz.
    - ouch was sîn rîcheit alsô grôz
    - daz er was heime, swar er vuor,
    - als im der erde dritteil swuor.
    - durch daz vuort er die künegîn
    - in der geselleschefte sîn
    - und ander vürstinne vil
    - der ich nû niht nennen wil,
    - hôch geborn vil rîche.
    - die vuorn vil rîlîche
    - mit küneclîchen dingen,
    - den was von kamerlingen
    - ein michel her geschaffet zuo
    - die phlâgen ir spâte und vruo,
    - die man dâ ze lande
    - die Spadûne nande.
    - Swâ daz her sich nider lie
    - sô lac diu ritterschaft alhie
    - und dort hin dan die vrouwen
    - sô riten ie durch schouwen
    - die ritter zuo zin überz velt,
    - durch kurzwîle in ir gezelt.
    - swâ sie ouch vuoren ûf der vart
    - dâ was daz vil wol bewart
    - daz mit deheinen dingen
    - 'sie niemen solde dringen:'
    - sie vuoren schône, in was niht gâch.
    - des künges kamer vuor in nâch,
    - 'diu was rîlich genuoc:'
    - sînn hort sehs hundert mûle truoc
    - und driu hundert kembel grôz.
    - die soumer vast umbeslôz
    - mit wer der vrechen schützen kraft.
    - dâ zogte nâch diu ritterschaft
    - und der sarjande her
    - vil wol bereit mit rîcher wer.
    - sus vuor der künec durch diu lant
    - swenne er mit sîn selbes hant
    - solde und wolde strîten
    - 'und an die vînde riten:'
    - sîns landes reht des sites jach.
    - vil selten es im nôt geschach,
    - wan daz nû êrste kumber hie
    - von Alexandr in ane gie
    - und er daz reht muoste begân,
    - durch nôt des landes site hân.
  - chapter[n=72]:
    - Nû hân ich iu alhie geseit
    - von der grôzen rîcheit
    - die der künc von Persîâ
    - vüeren solde und vuorte dâ.
    - nû giht diu âventiure
    - 'diz wær den Kriechen tiure:'
    - sie vuorten niht sô rîchez guot,
    - sie vuorten aber hôhen muot.
    - die Persen vuorten rîchez guot,
    - 'die Mâzen wer und hôhen muot:'
    - der vrechen Mâzen wer entreit
    - der Persen hôher rîcheit
    - ir prîs mit hôhem muote
    - den si het mit guote,
    - als ez her nâch sol schînen.
    - Nu huop sich mit den sînen
    - der künec Alexander sâ
    - von Kapadôzje. er lie dâ
    - einen werlîchen degn
    - der des landes solde phlegn,
    - der was Istâmenes genant.
    - gegen Zilîzje in daz lant
    - huop sich der tugentrîche man,
    - eine gegen er gewan
    - diu lac Zilîzje nâhe bî,
    - dâ twanc er Castrâ Zîrî.
    - alsus wâren genant
    - die veste gar die er vant,
    - wan sie bûte Zîrus
    - dô im der künec Krêsus
    - in Lydiam dâ vor entran
    - und er den sic an im gewan.
    - Als Alexanders ritterschaft
    - wart an dem lande sigehaft,
    - gen Zilîzje er gâhte,
    - dem gebirge er nâhte
    - dâ ez mit mangem velse grôz
    - daz selbe lant vil wol beslôz.
    - ez was ein enge Pîle
    - vil bî wol vünf mîle,
    - diz wârn der klûs enge wege.
    - nû hâte dô in sîner phlege
    - Arsâmes der wîgant
    - Zilîzje daz selbe lant.
    - dô der von wârheit vernam
    - daz Alexander dâ kam
    - er kôs im ûz den vesten
    - dis rîchsten und die besten
    - und besazte sie zehant.
    - dar nâch reit er in daz lant
    - und lie dâ niender hûs gestân
    - daz die geste iht möhten hân
    - dehein gemach belîben dâ.
    - zuo den Persen kêrter sâ.
    - wær er gesîn sô hôchgemuot
    - daz er daz lant hæte behuot,
    - er wære alsô vil sanfte erwert
    - daz ez wær iemer unverhert,
    - wan daz gebirge und ouch daz mer
    - gap dem lande solhe wer
    - daz man strâz in daz lant
    - niuwan ze drin wegen vant
    - und der der wîteste was -
    - als ich die âventiure las -
    - dâ riten kûme vier man
    - bî nander âne dringen an.
    - Pîramus und Zidnus
    - zwei grôziu wazzer heizent sus,
    - vliezent durch daz selbe lant,
    - und tuot diu âventiure erkant,
    - daz lant wær guot und gesunt.
    - die berge heizent Taurimunt
    - von den daz lant beslozzen lac
    - daz manger guoter veste pflac.
    - Nû wart von rehter wârheit
    - Alexander dô geseit
    - daz der künec Dârîus
    - hâte sich berâten sus
    - daz er an der selben stunt
    - daz gebirge Taurimunt
    - wolde ergrîfen mit dem her.
    - daz gebirge lac ze wer
    - sô wol mit edelen vesten
    - daz ez vor allen gesten
    - was âne wer behalten ie.
    - vil lantstrâze drüber gie
    - die wâren veste und enge.
    - an wîte an breite an lenge
    - was ez von viuhte veizt und guot
    - und gar mit vesten wol behuot
    - und ouch mit helden guoten
    - die des gebirges huoten.
  - chapter[n=73]:
    - Was Alexander tæte dô?
    - dirre mære wart er vrô
    - dô im ze rehte was geseit
    - des gebirges edelkeit,
    - er gedâhte 'ergrîfen wir ez vor,
    - wir sitzen ob in hôhe enbor
    - und tuon in leit wol âne schadn,
    - des werdent sie von uns beladn
    - und wir kûme odr niht von in.
    - als im daz kam in sînen sin,
    - dô hiez der edel wîse man
    - daz her vil balde zogen dan
    - des morgens von der plânje.
    - er vuor gein der muntânje
    - den tac mit gæher île
    - drîe und vierzec mîle
    - (der vier und mê an eine gânt
    - diu tiutschiu lant ze mîlen hânt).
    - vor den bergen ûf daz velt
    - sluogens ûf ir gezelt
    - des âbèndes dô diu schar
    - den tac gestrichen was aldar.
    - die naht beliben sie dâ sâ,
    - sie kunrierten sich dâ
    - mit gemachlîcher eise
    - nâch der grôzen tagereise.
    - Des morgens dô der tac ûf dranc,
    - dô was daz tweln vil unlanc
    - von dem her an dirre stat.
    - sie drungen ûf diu engen phat
    - daz ez in niemen werte dâ,
    - si ergrifen daz gebirge sâ.
    - Tarsus von guote ein rîchiu stat
    - ûf die muntânje was gesat,
    - diu antwurt Alexander sich.
    - diu schrift der wârheit wîset mich
    - 'der tac wær âne mâze heiz:'
    - diu grôz arbeit und der sweiz
    - tet dem her mit hitze leit.
    - nû hâte sich diu schar geleit
    - in die stat und ûf daz velt
    - sach man hütten und gezelt
    - ûf slahen allenthalben
    - ûf den hôhen alben.
    - ein wazzer durch daz rîche vlôz
    - daz was ze guoter mâze grôz,
    - daz was der vrische Zidnus
    - von dem diu schrift seit alsus,
    - er wær âne mâze kalt.
    - Alexandern den degen balt
    - geluste, er wolde drinne badn
    - wan er mit hitze was beladn.
    - nû zôch er abe sîn gewant,
    - walheiz spranc er al zehant
    - in den phlûm, von hitze er bran.
    - dô gestuont dem wîsen man
    - von dirre küele alsô daz bluot
    - daz dem stolzen helde guot
    - der lîp sô gar erkaltet was
    - daz wunder was, ob er genas,
    - ez müeste ouch von gelücke wesn
    - solde er iemer mê genesn.
    - In grôzer unmaht er dô lac,
    - daz her von leide jâmers phlac,
    - die sîne wurden al unvrô,
    - sie sprâchen al gelîche alsô
    - "'wê owê! waz sol diz sîn?"
    - sol uns der liebe herre mîn
    - so wunderlîche sterben,
    - 'sô müezen wir verderben:'
    - an im was gar unser trôst,
    - sîn trôst tet uns von vorhte erlôst.
    - owê! vernimt Dârîus
    - daz unser trôst verdirbet sus,
    - sô twinget in sîn grôzer zorn
    - daz wir alle sîn verlorn,~
    - sprach der éin ùnd der ander.
    - nû wart Alexander
    - sô vil bez daz er sprach
    - daz doch vil kûme geschach.
    - sîn bester arzât wart besant,
    - der was Philippe genant.
    - dem klagt er dô sîn arbeit
    - und sîne grôzen siecheit.
    - der arzât sprach 'gehabe dich wol,
    - dîn genesen trœsten sol
    - uns alle, des wirt niht ze lanc,
    - ich wil geben dir ein tranc
    - daz dû zehant in kurzer vrist
    - gesunt und wol genesen bist.
    - gehabe dich wol und trœste dich
    - dîner not! kom gar ûf mich!
    - ich büeze dir die swære dîn
    - mit den hôhen witzen mîn.'
    - Mit disem süezen trôste
    - der arzât mangen lôste
    - von jæmerlîcher herzenôt,
    - dô er im disen trôst gebôt.
  - chapter[n=74]:
    - Nû was in Alexanders schar
    - von Armênje komen dar
    - ein rîcher vürste wol erkant
    - der was Parmênîus genant.
    - der truoc mit hazze zaller zît
    - dem arzâte grôzen nît.
    - daz hâter nie umb in verscholt,
    - wan daz im Alexander holt
    - was und heimlich alle tage
    - 'daz was sîn nît und ouch sîn klage:'
    - niuwan durch nît was er im gram.
    - als er den trôst von im vernam
    - er dâhte wie daz töhte
    - daz er verliesen möhte
    - im sînes herren hulde
    - umb eteslîche schulde.
    - Alexander santer dâ
    - sîne brieve und mante in sâ
    - daz er sich huote, wolder lebn,
    - die gift wold im Philippe gebn,
    - dar zuo wær er gemietet sus
    - daz im der künec Dârîus
    - wolde sîne tohter gebn,
    - obe er næm im sîn lebn.
    - von der rede er niht erschrac,
    - ân aller slahte vorhte er lac
    - die naht er âne zwîvel slief.
    - dem arzât er behielt den brief,
    - wan er wess in sô stæte
    - daz er im niht tæte
    - wan êren und guotes,
    - er was alsolhes muotes
    - daz er mit wernder triuwe
    - was zallen zîten niuwe.
    - dô der morgen ane vie
    - der arzât mit dem tranke in gie
    - und bôt ez im, der werde man
    - tranc ez und sach in an.
    - dô sprach der meister 'herre mîn,
    - trinc! lâz allen zwîvel sîn!'
    - daz geschach, der wîgant
    - gap im den brief in die hant.
    - als der arzât dô gelas
    - daz von im geschriben was,
    - er sprach 'herre lieber man,
    - hie bin ich unschuldec an.
    - er ist an triuwen gar verzagt
    - der diz hât von mir gesagt.
    - er bat mich des und warp mit mir
    - daz ich durch in vergæbe dir,
    - und wil er nû unschuldec sin.'
    - der künec sprach 'die triuwe dîn
    - erkante ich gar ân allen wanc
    - dô ich dîn arzenîe tranc
    - und dir dar nâch die botschaft bôt
    - diu ûf dich seite mînen tôt'.
    - Parmênîus der vürste in gie,
    - den machete der arzât hie
    - schuldec ân allez lougen
    - undr des künges ougen.
    - Alexander was gesunt,
    - den herren hiez er sâ zestunt
    - houbten vor den vürsten sâ
    - in allen zeiner vorhte dâ,
    - wan er in rehte schuldec vant
    - des in der arzât überwant,
    - des wart er schuldec vunden,
    - sus was der überwunden.
  - chapter[n=75]:
    - Dô Alexander wol genas,
    - in Mesopotâmje was
    - daz grôze her von Persîâ.
    - durch daz selbe rîche dâ
    - Eufrâtes daz wazzer vlôz.
    - daz was âne mâze grôz,
    - von dem Paradîse ez gât,
    - als uns diu schrift bewîset hât.
    - dar über zogete daz her
    - und der Persen grôziu wer,
    - nâch der âventiure sage
    - riten sie wol vünf tage
    - ê daz sie möhten überkomn.
    - nû hâte Dârîus vernomn
    - daz Alexander was gesunt
    - und daz er was ûf Taurimunt.
    - der mære was er niht ze vrô,
    - gen Zilîzje wolder dô
    - und wolde ergrîfen daz lant.
    - dô hâtez Alexanders hant
    - betwungen und gar besat.
    - ze Sôlôs in der houbetstat
    - saz Alexander dô mit kraft,
    - er und al sîn ritterschaft
    - hâten rîcher vröuden vil,
    - eine hôchgezît mit spil
    - begiengen sie ir goten dô,
    - sie wâren ir gelückes vrô.
    - swaz er ritter überz lant
    - und rîcher lantherren vant,
    - die rîchet er, ir sicherheit
    - nam er, ir helfe im was bereit.
    - Diu hôchgezît ein ende nam.
    - gewæriu botschaft im dô kam
    - unde saget im alsus,
    - der Persen Alikarnasus
    - hæte guot lant und lebn
    - sîner ritterschaft gegebn.
    - ouch wart im geseit dâ bî
    - daz Kaunî und Mindî
    - im wâren worden undertân,
    - des muoster mange vröude hân.
    - Pîramus dâ nâhen ran,
    - der edel tugentrîche man
    - sîn her dar über zogen bat
    - gein Kastabalô der stat,
    - dar leiter sich und in Mallôn.
    - dô kam gevarn Parmênîôn,
    - den hâter ê von im gesant
    - daz er besæhe daz lant.
    - der hât Issôn die stat
    - gewunnen und wol besat.
    - dar vuor der künec selbe dô.
    - Parmênîôn riet im alsô
    - daz er gein den von Persîâ
    - mit urliuge sæze dâ
    - und sîner helfær dâ bite,
    - gewerlîcher er dâ strite
    - dann ob ez wære ein wîter lant.
    - dem râte volget er zehant
    - und saz mit sîner ritterschaft
    - aldâ gein werlîcher kraft.
  - chapter[n=76]:
    - Die sîne sach man strîch
    - wîten in den rîchen.
    - swâ man komen sach sîn her
    - dâ wârn diu lant âne wer.
    - swâ von den sînen ûf der vart
    - im iemen brâht gevangen wart,
    - den machter guotes rîche
    - und liez in minneclîche.
    - er gap in silber und golt,
    - im wart sô vil der liute holt
    - daz er von mangem werden man
    - gunst und sicherheit gewan.
    - Nostâdî ein vürste hiez
    - dem lant und liutes geniez
    - der künec lêch von Persîâ,
    - der hâte sîne boten sâ
    - sînem herren gesant
    - und tet im sus diu mære erkant
    - "'herre, lieber herre mîn!"
    - ich Nostâdî der vürste dîn
    - künde dir diu mære
    - umb die vil grôzen swære
    - die dû mit arbeitlîchen sitn
    - von Alexander hâst erlitn
    - an liut und an lande,
    - an mangem wîgande
    - die von im hânt erliten nôt.
    - dîner vürsten ligent tôt
    - zwêne die hie überz lant
    - wârn die rîchesten erkant,
    - und bin ich tætlîche wunt
    - von sîner hant und ungesunt.
    - Koxarî dîn lieber man
    - mit grôzen wunden kûme entran,
    - dem sint ouch die sîne erslagn.
    - ich wil dir von wârheit sagn,
    - die besten al gelîche
    - die über al dîn rîche
    - sint in sîne helfe komn,
    - der hât er sich an genomn
    - und hât in liut unde lant
    - gelihen nû mit sîner hant,
    - der helfe er willeclîche hât.
    - diu grôze stat ze Mitridât
    - ist und daz betehûs verbrant,
    - er hât verwüestet gar diu lant,
    - mit roube und ouch mit brande
    - lît er in disem lande.'
    - Dô der künec Dârîus
    - vernam die botschaft alsus,
    - er enbôt hin wider dan
    - dem selben vürsten sînem man
    - daz er gein Alexanders her
    - bereite sich mit sîner wer
    - unz er im ze helfe dar
    - gesante werlîche schar,
    - wan er ze buoze muoste stân
    - des im wær von im getân.
    - under diu dô daz geschach,
    - dô kam ein vürst unde sprach
    - z Alexander alsô
    - "'herre mîn, ich bin vil vrô"
    - daz ich dich sol ze herren hân.
    - ich was dem küneg undertân
    - von Persîâ dem herren wert,
    - der hâte dicke an mich gegert
    - grôzer dinge, diu tet ich,
    - sînes willen vleiz ich mich,
    - des gedanket er mir nie.
    - nû bin ich ûf genâde hie
    - sô daz ich gerne diende dir
    - 'mit willen: wiltû volgen mir,'
    - ich vüege dir in dîne hant
    - vil dîner vîend und ir lant
    - und slahe durch dich den Persân,
    - wil er dir niht sîn undertân,
    - odr gibe dir eigenlîche
    - den künc und al sîn rîche.'
  - chapter[n=77]:
    - Der red antwurt im alsô
    - Alexander Mâzedô
    - "'des willen wil ich gerne dir"
    - lônen, doch ist niht mîn gir
    - 'daz ich untriuwen ger:'
    - in untriuwe bin ich her
    - komen. nû soltû niht sparn,
    - dû solt ze dînem herren varn
    - und tuo dem dîne helfe schîn!
    - swer dem rehten herren sîn
    - untriuwe tuot, und möhte der
    - triuwe leisten dem den er
    - nie gesach noch künde hât?
    - swer den mit untriuwen lât
    - dem er triuwe leisten sol,
    - der tuot dem vremden selten wol.
    - dâ von wil ich gelouben niht
    - daz mir dîn munt an helfe giht.
    - wær dir geleite niht gegebn
    - dû müestest drumbe lân dîn lebn!'
    - dem galt er sînen willen wol
    - mit rede, mit muote als man noch sol
    - entlîchesen die valscheit
    - die der ungetriuwe treit.
    - An den künc von Persîâ
    - kâmen zwêne vürsten sâ
    - Spichêr und Saptesî,
    - die wâren beide wandels vrî
    - und klagten michel arbeit
    - und angestlîchiu herzeleit,
    - wie Alexander sie vertreip
    - und wie ir hêrschaft im beleip.
    - Dem künge wart dô swære
    - diu klage und ouch diu mære
    - diu nû aller tegelich
    - von Alexander mêrten sich.
    - der sîner leit und ir nôt
    - im vil grôze vorhte bôt.
    - von übermuote hiez er dô
    - schrîben sîne brieve alsô
    - "'der künge keiser Dârîus"
    - enbiutet Alexander sus
    - sînem zinsknehte
    - sîn hulde nâch dem rehte
    - als er umb in gedienet hât
    - und gegen im sîn vriuntschaft stât!
    - dîn hôchvart und dîn übermuot
    - diu dir noch grôzen schaden tuot,
    - hât des von dir bewîset mich
    - daz dû niht anders vlîzest dich
    - wan daz dîn tôrheit râte dir
    - daz dû dich genôzest mir
    - und mich an wellest rîten
    - und wænest mir gestrîten.
    - ê daz geschehe, sô wirt gesehn
    - 'ein wunder daz niht mac geschehn:'
    - daz der ôster ôriens
    - werde wester okzidens
    - und beidenthalp sich vüege alsô
    - daz mêridjes werd aquilô
    - und allenthalp ir zeichen sich
    - wandeln in der andern strich,
    - sô daz ôster westert gê
    - und wester stat in ôster stê,
    - 'der dewederz mac ergân:'
    - ietwederz muoz in state stân.
    - Die ebenmâze merke wol!
    - niemen daz gelouben sol
    - noch wænen daz es iht geschehe
    - das man die wandelunge sehe.
    - alsô kûme mac ergân
    - daz dû mir mügest widerstân.
    - mir ist ouch mê von dir geseit
    - daz dû dich grôzer werdekeit
    - vlîzest gegen den mînen
    - und in lâzest schînen
    - dicke milteclîchen muot
    - und in gebest rîchez guot.
    - daz tuo swie vil dû wellest.
    - swie dû dich in gesellest,
    - des wirt vil wênec iemer dir
    - danc gesagt durch sie von mir.
    - ouch bin ich des dîn vîent niht,
    - 'swaz leides in von dir geschiht:'
    - tuo in liep oder leit,
    - dir wirt nie danc von mir geseit.
    - tuostû in wol, dêst gar ein wiht,
    - ich wil dirs wênec danken iht
    - noch jehn ob dû in übel tuost,
    - wan dû noch enphâhen muost
    - 'einen lôn ders lônet:'
    - dîn wirt niht geschônet
    - umbe dîne guottât
    - die in dîn guot erboten hât,
    - und swaz in leides wirt getân,
    - des soltû lôn gelîche hân.'
  - chapter[n=78]:
    - Als Alexander wart erkant
    - diu botschaft diu im was gesant,
    - die brieve las der wîse man.
    - durch spot er smieren began
    - daz Dârîus des ruomes phlac
    - daz er sich sô hôhe wac
    - und als nider sîne kraft.
    - dô hiez er sîne botschaft
    - mit sus getânen brieven dâ
    - schrîben dem künge sâ
    - "'minne und gruoz, liep unde guot,"
    - dienest, vriuntlîchen muot
    - entbiut ich Alexander hie
    - dir Dârîô, nû merke wie!
    - swie an mich dînes herzen rât
    - minne und gruoz gesuochet hât,
    - als sî dir von mir bereit
    - mîn dienestlîchiu stætekeit.
    - dû hâst mir dîner brieve vil
    - gesant, den ich antwürten wil
    - alsô daz dir von mîner hant
    - wirt nie mêre brief gesant.
    - waz sol diu schrift nû hin nû her?
    - ich wil der botschaft sîn ein wer
    - und wil selbe komen dar,
    - dir mînen willen künden gar,
    - wan ich wil benamen dich
    - rîten an und wil ouch mich
    - vlîzen des unwillen dîn
    - mit allen den kreften mîn.
    - Rîcher künc! dû hâst gejehn,
    - swaz den dînen sî geschehn
    - von mir guotes, daz es mir
    - gedanket werde niht von dir.
    - daz ist reht und billich,
    - wan ich getet ez nie durch dich.
    - mîn sit ist alsô getân
    - daz ich niemen von mir lân
    - âne guot swers ruochet,
    - daz erz an mich suochet.
    - well er der bete behêren sich
    - daz er bite, sô bit ich
    - daz er lâze sich gezemn
    - daz er mîn guot geruoche nemn.
    - waz sold eines herren lebn
    - der niht umb êre wolde gebn ?
    - daz ist mîn site, dâ von ich hân
    - dînen boten liep getân.
    - dehein dîn bote von mir nie
    - durch dîne vorhte gâbe enphie
    - 'noch durch dîne vriuntschaft:'
    - mir ist der site als an behaft
    - daz ich des niht gemîden kan,
    - ich muoz iegelîchen man
    - nâch sînem werde rîchen sô
    - daz er von mir scheide vrô.'
    - die boten machter rîche
    - und gap in küneclîche,
    - ir herren er sie sande
    - rîlîche von dem lande.
    - Innen des die boten hin
    - vuoren, dô was hinder in
    - Alexander der rîche
    - mit râte vlîzeclîche
    - wâ er einen boten næme
    - der im wol gezæme
    - den er sante Dârîô,
    - der von im saget alsô
    - daz er guot êre unde lebn
    - an sîne gnade solde ergebn
    - odr aber mit im strîten.
    - dô vant er an den zîten
    - niemen der im töhte
    - dem ers getrûwen möhte.
    - den helt unwandelbære
    - geluste daz er wære
    - selbe der ez tæte
    - und daz der degen stæte
    - besehen wolde rehte ir kraft,
    - ir vuore und al ir ritterschaft.
    - des muotwillen in betwanc
    - sîn vil wunderlich gedanc.
    - genuoge lobten im die vart.
    - dô abr es im ze muote wart,
    - er lie sie ledec alle ân in,
    - daz riet sîn wunderlîcher sîn
    - und sîn manlîcher muot
    - der in von zageheit tet behuot
    - und an manlîchem muote
    - den wîsen ie behuote.
  - chapter[n=79]:
    - Ûf huop sich von dem râte sâ
    - der künec Alexander dâ.
    - hin was gescheiden der tac.
    - des nahtes dô der herre lac
    - slâfend an dem bette sîn,
    - sînes herzen ougenschîn
    - in troume sînen got ersach
    - Amônen von dem ich ê sprach,
    - in rîlîcher werdekeit
    - mit rîchen kleidern wol bekleit.
    - "'sun Alexander, sprach er dô,"
    - dû solt sîn von herzen vrô!
    - ich sol dir helfe tuon erkant.
    - leg an dich sus getân gewant
    - und var nâch dînen muote!
    - des hœhsten Gotes huote
    - wil dir sîn mit helfe bî
    - und dich sorgen machen vrî
    - mit sîner gotlîchen kraft.'
    - dô vröute sich der botschaft
    - der künec Alexander,
    - den hôhen trôst erkander
    - daz er von Gote wære komn.
    - aus wart im der slâf benomn
    - und sîn sorclîchez sorgen.
    - dô kam der ander morgen,
    - ûf stuont Alexander,
    - sînen rât besander
    - und seite waz sîn troum ersach
    - und waz sîn got hin zuo zim sprach.
    - dô rietens al gelîche alsô
    - daz er der botschaft wære vrô
    - und daz er niender lieze
    - waz sîn get in hieze.
    - daz leister gar daz er niht liez,
    - er leiste daz sîn got in hiez.
    - Sîn marschalc Eumîlîo,
    - ein herre was geheizen sô
    - des triuwe hâte hôhe kraft,
    - er was milte und wârhaft
    - küene werhaft und wîs,
    - er hâte hôhen mannes prîs.
    - des triuwe unde manheit
    - diu an sînen lîp ie was geleit,
    - was Alexander wol erkant,
    - durch daz besanter in zehant,
    - er sprach 'marschalc, dû beiz mir
    - ein ors bereiten, einez dir
    - und var mit mir, als ich var!
    - wirt es nie man gewar,
    - daz ist wol in dem willen mîn'. -
    - "'gerne, herre, daz sol sîn. '"
    - diz was schiere dô bereit.
    - Alexander was bekleit
    - als er den got sich kleiden sach
    - in sînem troume als ich ê sprach.
    - Nû diu ors wurden brâht
    - als es dâ vor was gedâht,
    - sie riten mit ein ander dan
    - Alexander und sîn man,
    - dô man solde slâfen gân.
    - diz wart verholne getân.
    - dise beide helde wert
    - vuhrten anders niht dan swert
    - ze wer gein vîentlîchen sitn.
    - zwei ellenthaftiu ors sie ritn
    - und einez zôch an sîner hant
    - Eumîlîô der wîgant.
    - diz was sînes herzen muot,
    - er wolde mite sîn behuot
    - obe in iemen muote,
    - daz ez an vluht sîn huote.
  - chapter[n=80]:
    - Ein wazzer heizet Strangâ
    - daz vliuzet durch daz rîche dâ,
    - daz ist grôz unde snel,
    - harte dræte und niht ze hel,
    - tief, in guoter mâze breit.
    - diu schrift gewærlîche seit,
    - im sî diu natûre erkorn
    - daz ez iemer sî gevrorn,
    - sô der tac ein ende gît
    - den winter und die lange zît,
    - daz man ez gân und rîten mac.
    - sô denne erschînet der tac,
    - sô zergât daz îs sô gar
    - daz es niemen wirt gewar.
    - daz machet vrost und kalter snê,
    - des ist in den zîten mê
    - zuo den selben bergen dâ
    - denn in den landen anderswâ.
    - an daz kam Alexander,
    - wol übervrorn vander
    - daz wázzèr und starc daz îs.
    - dô sprach der rîche degen wîs
    - "'marschalc, alhie soltû sîn,"
    - an disem wazzer beiten mîn!' -
    - "'nein, herre mîn, lâ mich mit dir!' -"
    - "'an dem enkumt niht rehte mir'. -"
    - "'nein ez, herre! wan mîn hant"
    - sol dir helfe tuon erkant
    - ob man dich in nœten siht
    - und ob es dir nôt geschiht'. -
    - "'daz weiz ich wol, wis eht dû hie!"
    - daz kumt uns baz.' den helt er lie
    - belîben, er reit über hin
    - als im dâ vor geriet sîn sin.
    - sîn hôchgemüete in des betwanc.
    - ze sîner wirde sælde dranc,
    - diu kunde wol betwingen
    - unsælde von im dringen.
    - Innen des dô diz was sus,
    - der künec rîche Dârîus
    - lac mit küneclîcher kraft
    - mit sîner grôzen ritterschaft
    - in des landes houbetstat,
    - die hâter werlîche besat,
    - diu was geheizen Onchâ.
    - den künegen von Persîâ
    - was si ze sedele benant
    - sô sie kâmen in daz lant.
    - si was veste und rîche.
    - dar gâhte vlîzeclîche
    - Alexander der reine.
    - er îlte balde al eine
    - unz an diu vesten bürgetor,
    - dâ vant er grôze wahte vor.
    - mit schalclîcher huote
    - dô der hôchgemuote
    - zuo zin begunde nâhen.
    - sie îlten balde gâhen
    - und vrâgten wer er wære.
    - "'Alexanders kamerære"
    - bin ich' sprach der wîse degn
    - "'er hât sich des gen mir verwegn"
    - daz er mir getrûwet wol
    - dar umb ich im werben sol
    - dar umbe er mich hât her gesant.'
    - als er daz sprach, dô kam zehant
    - der künec Dârîus geritn,
    - der was mit wîslîchen sitn
    - ûz geriten umbe spehn
    - sîn her und des kraft besehn
    - und hât an der selben zît
    - ich bereit ûf einen strît,
    - als er in kurzen zîten
    - schiere wolde strîten.
  - chapter[n=81]:
    - Ruofende der künec sprach,
    - als er Alexander sach
    - ',,wis willekomen! wer bistû?'
    - daz soltû mir sagen nû. ' -
    - "'Alexanders kamerære.' -"
    - "'nû waz sint dîniu mære?' -"
    - "'dâ wirbich sînes herzen ger'. -"
    - "'durch waz bistû gesant alher?"
    - ich bin Dârîus genant.
    - war umbe dû sîst her gesant
    - daz sage eht dû! ich bin ein man
    - der im niht grôzer êren gan'. -
    - "'dêswâr, dêst im ein krankez leit,"
    - sîn lîp ouch vil liuten treit
    - holderz herze denne dir.
    - daz soltû wol gelouben mir.' -
    - "'wie redestû sô? nû wie red ich?"
    - dîn rede ist alsô vrevellich
    - die dû mir z antwürte gîst,
    - als dû Alexander sîst.' -
    - ',owê! daz wolden sô die gote'
    - daz ich er wære! ich bin sîn bote.' -
    - "'durch waz hât er dich her gesant?' -"
    - dâ soltû krône hêrschaft lant
    - lîp und guot an in ergebn
    - und nâch sînen hulden lebn
    - odr aber mit im strîten.
    - wie lange sol er rîten
    - ûf dich und dû stille lign?
    - lâz in mit voller kraft gesign
    - odr sigelôs belîben!
    - wie lange sol erz trîben?
    - wænstû dich vor im ernern
    - und vor sîner kraft erwern,
    - sô strît, ez gê hin odr her!
    - 'daz ist des ich mit botschaft ger:'
    - eines tages er dir gert
    - daz er werde des gewert.
    - daz lâ geschehen als ers ger,
    - daz in dîn wille des gewer!' -
    - "'Rüemet er sich denne sus'"
    - sprach der künec Dârîûs
    - "'daz er mîn welle bîten,"
    - ob ich in welle an rîten?' -
    - "'jâ' sprach Alexander dô,"
    - "'er wart nie nihtes alsô vrô.' -"
    - "'der bete ich in mit willen wer."
    - dêswâr, vil balder dan ers ger
    - wirt sîn übermuot erstaht.
    - ich bin noch vil unverschraht
    - an vorhte und unbesezzen.
    - dû solt hînaht ezzen
    - mit mir, wan der herre dîn
    - nimt an sich die boten mîn
    - und tuot in grôzer êren vil.
    - dâ von ich niht entwesen wil,
    - dû müezest zuo der spîse mîn
    - geladen willeclîche sîn.'
    - daz geschach, sie riten dan.
    - swer den zühterîchen man
    - Alexandern dô gesach,
    - mit rehter wârheit er des jach,
    - sie solden dâ ze gote hân
    - den got der wære als er getân.
    - sie wânden al gelîche alsô,
    - ez wære ir got Apollô,
    - wan der stolze degen balt
    - sô wunderlîche was gestalt
    - und ouch dâ bî sô schœne was -
    - ir iegelîches sîn daz las -
    - ez möhte ir werder got wol sîn,
    - wan sô wünneclîcher schîn
    - an schœne, an zuht, an wîsheit
    - wære an sînen lîp geleit.
  - chapter[n=82]:
    - In die stat die helde ritn
    - mit geselleclîchen sitn.
    - grôzer liehte genuoc
    - man gegen den helden schône truoc.
    - nû sie erbeizet wâren hie,
    - vil grôzer liehte vor in gie.
    - Alexander hiez dô hân
    - sîn ors gebunden stille stân,
    - er wolde dannoch rîten,
    - des tages aldâ niht bîten.
    - diz ergie. sîn wille ez was.
    - dô giengens ûf den palas.
    - als sie kâmen an die stegn,
    - Dârîus der rîche degn
    - vuort Alexandern an der hant.
    - dô gedâhter sus 'mir tuot erkant
    - mîn sîn bezeichenlîche
    - daz Persîâ daz rîche
    - mîn vil schiere werden sol.
    - daz hât mir bezeichent wol
    - 'dirre degen rîche erkant:'
    - zem êrsten er die zeswen hant
    - hât gegen mir geboten hie'.
    - mit dem gedanke er vür sich gie
    - vrœlîch ûf den palas
    - der hêrlîche gezieret was
    - von manger grôzer rîcheit.
    - nû was daz ezzen bereit.
    - der edel künec rîche
    - hiez dô küneclîche
    - die sîne in hêrlîcher kraft
    - bereiten grôze wirtschaft
    - daz ez dem boten sunder spotn
    - wurd alsô rîlîche erbotn
    - daz er in rîcheit jæhe
    - swenn er ir rîcheit sæhe.
    - Sus hiez der künec hêre
    - sich mêre und aber mêre
    - 'mit schalle vlîzen rîcheit:'
    - swaz vür die herren wart geleit
    - trinken odr ezzen,
    - daz was dar zuo gemezzen
    - daz man ez trüege vür die schar
    - niht anders wan in golde gar
    - geliutert und gereinet,
    - ergraben, wol gesteinet
    - muosten al die köphe sîn.
    - glanz alsam der sunnenschîn
    - was der wende widerglast.
    - "'hei!' dâhte dô der wîse gast"
    - "'sol diz iemer werden mîn?"
    - wan ez ist sô gar guldîn
    - dâ mit der herr umbe gât
    - der dirre lande krône hât.
    - ir iegelîcher dô began
    - gegen dem ellenthaften man
    - mit hovereden schallen.
    - dô antwurt er in allen
    - sô küneclîche daz er sie
    - gesweiget an ir worte nie.
    - dô wunderte sie sêre
    - daz sô wîslich êre
    - bî kraft in hôher werdekeit
    - sô kleinem lîbe was bereit
    - und alsô grôzes herzen sîn.
    - sie sprâchen all under in,
    - er wære wol besinnet,
    - den sie dô hâten ginnet.
  - chapter[n=83]:
    - Alexander dâhte dô
    - in sînem gemüete alsô
    - "'benamen, dirre grôze vlîz"
    - ist niuwan durch ein itewîz
    - gein mir mit schall ûf geleit,
    - daz sie mich mit ir rîcheit
    - überschallen, dêst mîn muot.
    - ir rede, ir lôsheit und ir guot
    - wil mîne kraft gesweigen.
    - meht ich daz wol geneigen,
    - mit überschalle tet ich daz'.
    - alsus gedâhter vürbaz
    - wie er ir rede neicte
    - sô daz er sie gesweicte.
    - nû hâte man halp gezzen dâ,
    - dô nam Alexander sâ
    - den koph als er getranc den wîn
    - und stiez in in den buosem sîn
    - daz sis doch alle nâmen war.
    - dô brâht im der schenke dar
    - daz trinken hêrlîche
    - in einem kophe rîche
    - dar an vil gesteines lac
    - daz man in rîcher koste wac.
    - dô sach man Alexandern
    - den koph als ê den andern
    - in sînen buosem drengen.
    - diz wolde dô niht lengen
    - der schenke, er brâhte im aber dar
    - den dritten koph von golde gar
    - geliutert und gereinet
    - rîlîche und wol gesteinet.
    - Dô dâhte sô der wîse degn,
    - mit schalle wolder überwegn
    - die schalleclîchen rîcheit.
    - als ich iu hân hie vor geseit
    - wie er behielt die köphe dâ,
    - alsus stiez er den dritten sâ
    - in sînen buosem. daz geschach.
    - daz sach der künec selbe und sprach
    - "'sag an, war umbe ist diz getân"
    - daz dû niht lâst die köphe stân
    - und daz dû sie birgest sô'?
    - des antwurt Alexander dô
    - ',,herre, hân ich missetân'
    - daz ich sie mir behalten hân,
    - dâ bin ich unschuldec mite.
    - Alexanders hovesite
    - wolde mich es niht erlân.
    - des sit ist alsô getân,
    - swaz man dâ setzet vür den man,
    - daz man im des mit willen gan.
    - swie rîche sî der koph, swie guot,
    - wil daz gezemen sînem muot
    - daz er in habe, er treit in hin
    - daz es niemen wendet in
    - und ez ungerne niemen siht.
    - ich sihe wol, des ist hie niht,
    - durch daz wil ich sie wider gebn.
    - nâch jenem site woldich lebn
    - des ich gewon von kinde bin.
    - sît mich hie triuget der gewin,
    - sô wil ich zuo dem herren mîn,
    - der kan unkleine an guote sîn.
    - niht sêre mich des wundern wil,
    - habt ir grôzer rîcheit vil,
    - wan ir iuch in dem muote
    - 'niht senet wan nâch guote:'
    - mîn herre ist milte, er hât den muot
    - daz er sich wendet kleine an guot.
  - chapter[n=84]:
    - Er hâtes überschallet dô
    - mit dirre kündekeit alsô
    - daz sie niht mêre kunden.
    - sus wâren überwunden
    - die vürsten und des künges man.
    - sie sâhen alle ein ander an,
    - sie sprâchen 'hei! diz wær ein site
    - dâ sich ein herre liebte mite !
    - an den wær dienest wol geleit
    - der lebte in solher werdekeit
    - und der wære alsô gemuot,
    - daz er teilte alsus sîn guot!
    - ach! solder unser herre wesn,
    - wir möhten wol bî im genesn,
    - sold im des landes rîcheit
    - und unser krône sîn bereit,
    - wir würden alle herren,
    - sô kunde uns niht gewerren.'
    - Anêpolis, ein vürste hêr,
    - begunde sûmen sich niht mêr
    - er sæhe ie kuntlîche dar.
    - Alexanders nam er war,
    - 'sîn antlütze im was erkant:'
    - ez was ir einer der gesant
    - dâ vor in Mâzedônje was
    - nâch zinse, als ich iu hie vor las,
    - zuo dem er sprach mit bîschaft,
    - diu henne wær unberhaft,
    - diu im guldîner ejer vil
    - leite dâ vor elliu zil.
    - der gie zuo dem herren hin
    - dem küneg unde zeiget in,
    - er sprach 'herre dirre bote,
    - des wil ich swern dir bî Gote,
    - daz ist Alexander,
    - benamen der, kein ander.
    - wir sehen Alexandern,
    - deheinen boten andern!'
    - Alexander der degn
    - kunde guoter sinne phlegn,
    - er sach daz sie sîn nâmen war
    - und ie kuntlîche sâhen dar.
    - wan swer iht redet von einem man,
    - der siht in under stunden an
    - überwendec durch die brâ.
    - 'diz geschach ouch im aldâ:'
    - sie sâhen dar und aber dan.
    - dô daz gesach der wîse man,
    - über daz gestüele er spranc
    - sô daz in dehein gedranc
    - irte dâ. dô was der degn
    - zer tür ûz komen an die stegn.
    - einen kneht er aldâ vant
    - der ein vackel an der hant
    - hâte diu vil schône bran.
    - die zuht im der küene man
    - und sluoc im überz houbet die,
    - dô er sim ungerne lie.
    - ze sînem orse er balde lief,
    - dâ spranc er ûf. vil lûte rief
    - bêde dirre der und der
    - "'wâfen,wâfen! kêrâ her!"
    - habe vür hin! kêrâ nâch!'
    - dô was in ûf den hof vil gâch.
    - ê sie bevunden mære
    - waz dirre rede wære,
    - dô was er vür die porten komn.
    - dô sie hâten wol vernomn
    - die geschiht der wârheit,
    - sie hâten schiere sich bereit,
    - doch niht sô schier, der herre junc
    - hât einen langen vorsprunc
    - genomen übr den wîten plân.
    - sie liezen balde nâch im gân.
    - er sach wol und sie niht,
    - des brâhte in dannen diu geschiht.
    - der viel dort, der ander hie,
    - der über den, der über die.
    - sie sûmten sich. der degen wîs
    - vant dannoch gevrorn daz îs,
    - dâ reit er über. von der nôt
    - daz ors lac ûf dem îse tôt
    - wan ez ze tôde was geritn.
    - dô muostez nâch den alten sitn
    - balde tagen, daz geschach.
    - den tac man sêre ûf dringen sach.
    - daz îs was gar zergangen,
    - dô der tac was gevangen.
  - chapter[n=85]:
    - Nû was der marschalc dannoch hie
    - und beite sîn als er in lie,
    - daz ors hât er behalten dâ.
    - dar ûf saz Alexander sâ,
    - gegen dem her sie wider ritn.
    - mit vil hêrlîchen sitn
    - wurden sie enphangen wol,
    - als noch ein schar ir herren sol
    - enphâhen âne missetât
    - an dem ir sælde, ir êre stât.
    - auch wâren als ich hân vernomn,
    - von der vluht hin wider komn
    - die den unverzagten
    - Alexandern jagten,
    - und seiten von dem wîsen man
    - wie kündeclîche er in entran.
    - der künc erschrac der mære dô,
    - vil leidec was er und unvrô,
    - verdâht begunde er sitzen
    - und dâhte von den witzen
    - und von der hôhen manheit
    - diu Alexander was bereit.
    - er was in grôze sorge brâht
    - dô er alsus saz verdâht.
    - vor im stuont ûf dem palas
    - ein sû diu gar guldîn was,
    - die Xerses der rîche
    - hiez machen küneclîche
    - dô er des landes krône
    - truoc mit gewalte schône,
    - diu nâch im als er wolde,
    - 'sîn gehügde wesen solde:'
    - diu viel. dô sî der herre an sach,
    - er weinde, klagelîche er sprach
    - "'wê, owê! waz sol diz sîn?"
    - ich vürhte daz diu êre mîn
    - welle kurzlîche zergân
    - und ein leidez ende hân,
    - sît des gehügde alsô zergât
    - der mangen prîs erworben hât.'
    - Dô besante sich an einem tage
    - nâch der aventiure sage
    - der künec Alexander.
    - der eine und ouch der ander,
    - swer dô ritter was genant,
    - der wart an den rât besant.
    - nû sie wâren vür in komn,
    - als in diu botschaft was vernomn,
    - Alexander hôher trat
    - enbor an einer hœhe stat
    - dâ er daz her wol übersach.
    - vil gezogenlîche er sprach
    - "'vernemet al gelîche hie"
    - und lât iu rehte sagen wie
    - unde war ich was geritn!
    - wan ich hân des niht vermitn,
    - ich habe ervarn der vînde kraft
    - und wol besehn die ritterschaft.
    - 'ich âz mit in, ir vuore ich sach:'
    - dêswâr ir muot ist alsô swach
    - daz sie an wer verdorben sint
    - noch herter danne ein bliugez kint.
    - wir hân wîslîcher lêre,
    - werlîcher liute mêre
    - danne die von Persîâ.
    - des hân ich ein teil aldâ
    - bevunden mit gewærer jehe
    - 'und mit gewisser ougen spehe:'
    - benamn, sie müezen siges jehn
    - oder ich kan niht rehte spehn!
  - chapter[n=86]:
    - Ir ist lîhte mêr ein teil
    - dann unser sî. des wesen geil!
    - dêswâr, uns sol erschrecken niht
    - ob man mê liute bî in siht
    - dan mit uns hie, des doch niht ist.
    - unser werlîcher list
    - ir menige kleine vürhten sol !
    - 'wir überwinden sie vil wol:'
    - sie haben guot und grôzez her !
    - sô hân wir muot bî vrecher wer.
    - unser muotes rîchez her
    - sol ir ungemuote wer
    - gar verdrücken, wan ir her
    - hât kleine kraft gein unser wer.
    - sie hânt her gar âne muot,
    - sô hân wir muot, ir rîchez guot
    - 'sol erwerben unser muot:'
    - sô hân wir muot unde guot.
    - erwirbet unser vrecher muot
    - der vîende rîchez guot,
    - so mügn wir mit dem guote
    - nâch unserm hôhen muote
    - gewinnen prîs und êre.
    - sus volget mîner lêre !
    - wan swer guot und êre
    - mit eines mannes lêre
    - erwerben sol, des lêre
    - volge! er hât es êre
    - ob er den rât in lêret
    - der in an sælden êret.
    - Sus haltet iuch an mînen rât!
    - ich râte iu âne missetât.
    - volget mînem râte!
    - vruo und dar zuo spâte
    - wil ich iu volge sîn bereit,
    - wan iuwer wîsiu wîsheit
    - mich bezzer lêre lêret
    - dan ich tuo. daz êret
    - uns beidenthalp an êren wol.
    - iuwer rât uns wîsen sol
    - wie wir unser her gescharn
    - und uns ûf einen strît bewarn
    - und wie wir sô gerîten,
    - guot und êre erstrîten,
    - daz man iemer mêre
    - prîs unser werlich êre.
    - ir wizzet vil wol, ez ist wâr
    - daz wir nû mêre danne ein jâr
    - mit den vînden strîten
    - und mit gewalte rîten
    - in der Persen landen.
    - mit stolzen wîganden
    - hân wir gestriten mangen strît
    - daz wir gesigten alle zît.
    - nû mügn wir êr unde guot
    - 'alrêrst bejagn: sît hôchgemuot'
    - und seht daz wir alsô gevarn
    - daz wir mit witzen uns bewarn.'
    - des râtes wurdens alle vrô.
    - sie sprâchen al gelîche alsô
    - "'herre, daz sol stân an dir!"
    - 'swaz du wilt des volgen wir:'
    - strît! wir helfen strîten,
    - rît! wir helfen rîten,
    - mît! wir helfenz mîden,
    - lît! wir helfenz lîden.
    - swaz dû wilt daz wellen wir,
    - daz dû tuost des volgent dir
    - die dîne willeclîche.
    - nie man ist alsô rîche
    - man dien dir willeclîcher,
    - an kraft ist niemen rîcher.'
    - der rede wart der herre vrô,
    - sie schieden von dem râte dô.
  - chapter[n=87]:
    - Nû diz ergangen was alsus
    - und der rîche Dârîus
    - wîten in dem lande lac
    - mit grôzer hêrschaft der er phlac,
    - dô kam Timôdes aldar
    - der sîner soldenære schar
    - phlegen solde als er in hiez,
    - als ich iuch hie vor wizzen liez,
    - unde riet im alsô
    - daz er solde kêren dô
    - in Mesopotâmje widr
    - und er sich dâ lieze nidr
    - durch des landes wîte
    - und er sich dâ ze strîte
    - bereite mit sîner wer
    - oder daz er sîniu her
    - hieze teilen über al,
    - ob an in geschæhe ein val
    - daz sie niht alle lægen tôt
    - in der werlîchen nôt.
    - ez wær vil bezzer daz der schar
    - ein teil verdürbe, dann sie gar
    - müesten dô verderben
    - ob sie solden sterben
    - unde sigelôs gelign,
    - 'sold Alexandr in an gesign:'
    - dêst wîse, swer mit vorhte
    - vil zwîvels an im worhte.
    - den künec dûhte dô der rât
    - ein zageheit und ein missetât.
    - "'ich wil wider kêren niht,"
    - sprach er, swaz halt mir geschiht,
    - ich hân wol alsô grôziu her
    - daz sich Alexanders wer
    - gegen mir niht gevristen mac
    - mit wer einen halben tac.
    - der Mâzen vröude ich mêrte
    - ob ich im wider kêrte,
    - wan Alexander jæhe
    - daz ez durch vluht geschæhe'.
    - Timôdes der wîse sprach
    - "'herre mîn! des ich dâ jach,"
    - der rât wær dir wætlich,
    - daz wândich unde dûhte mich,
    - sît des kalten winters zît
    - nâhet schiere und ûf uns lît,
    - sô hæt dîn her hie z enge,
    - wiltû hie sîn die lenge,
    - wan daz gebirge ist hie ze kalt.
    - gebirge wild unde walt
    - ist âne lant dem her ein slac
    - dâ ez sich niht enthalten mac.
    - ez wær ein angestlîchiu nôt,
    - 'lægen wir hie von vroste tôt:'
    - striten! lâzen enden sich
    - dar ez sül enden! daz rât ich.
    - daz lengen uns niht andere vrumt
    - wan daz ez uns ze schaden kumt'.
    - dô wart gevolget drâte
    - des wîsen vürsten râte
    - ein teil sunder widersaz.
    - des künges rîcher kamerschaz
    - wart gein Dâmas sâ gesant.
    - in Zilîzje daz lant
    - vuor er mit al den kreften sîn.
    - sîn muoter und die künegîn
    - sîne vrouwen vuorte dan
    - mit im der tugentrîche man.
    - sîn her mit im nû komen was
    - z Amanîcas Pîlas
    - dâ man in Sûrîen gât
    - und Zilîzj ende hât.
    - Zwischen den zwein landen was
    - der Persen her als ich ê las.
    - Alexander sande
    - in allem dem lande
    - wartliute die solden spehn
    - daz lant, diu her vil wol besehn.
    - die riten her unde dar,
    - sie sâhen in der Persen schar
    - manec rîch hôchgezelt,
    - unde schinen gar diu velt
    - in einem liehten glaste
    - alsô sie brunnen vaste
    - von gezelt und von schilden.
    - ûf allen den gevilden
    - vil wîten lac der Persen her
    - von dem gebirge unz an daz mer
    - daz siez nie kunden übersehn,
    - des sie von wârheit muosten jehn.
    - dô hiez er im ir ritterschaft
    - ahten gar und al ir kraft
    - und wâ im an der selben zît
    - gewærlîchest wær der strît.
    - dô rietens im an der stunt
    - belîben gar ûf Taurimunt.
  - chapter[n=88]:
    - Nû was gegen der vînde kraft
    - Alexander sorchaft
    - und gein ir werlîchen maht.
    - sunder slief er al die naht
    - in sînen sinnen ahtende
    - sîn dinc und betrahtende,
    - sît er gein sô grôzem her
    - hæte sô gar kleine wer.
    - des begunde er sorgen
    - die naht unz an den morgen.
    - wan iegelich degen, ist er wîs,
    - wil er bejagen ritters prîs,
    - der muoz dicke vorhte hân
    - wie daz werde alsô getân
    - daz er behuot êre und guot.
    - er ist ein zage der des niht tuot.
    - er denkt in sînen sinnen
    - "'mac eht ich entrinnen"
    - sô bin ich wol komen hin'.
    - ein wîser degen hât den sin
    - wier sô wîslîche var
    - daz er mit witzen sich bewar.
    - 'sus tet ouch Alexander ie:'
    - grôziu dinc begienc er nie
    - âne wîsen vürgedanc
    - als in sîn wîsheit betwanc.
    - der vorhte in sînen sinnen
    - 'brâhte er niemen innen:'
    - er was vröuden rîche.
    - die sîn al gelîche
    - hiez er bereiten sich dar zuo,
    - an dem dritten tage vruo
    - wolde er strîten. des er jach,
    - 'daz was sîn wille: diz geschach.'
    - sîne gote er helfe bat
    - mit opher an der selben stat.
    - Dô huop sich gein dem strîte sâ
    - manger hande unmuoze dâ
    - 'von den helden wîsen:'
    - sie vesteten diu îsen,
    - die dienesthaften knehte
    - nach dienestlîchem rehte
    - dienten sie den rittern dâ.
    - hie und dort und anderswâ
    - man manger hande unmuoze vant.
    - ûf sînes herren helm der bant
    - sîn kleinœt als erz solde hân,
    - und saztez als ez solde stân.
    - 'dô was manger hande werc:'
    - der riemte dâ den halsberc,
    - der den helm, der die hosn.
    - man moht anderhalben losn
    - harnasch nâch blanker wîze vegn,
    - genuoge ir kovertiure phlegn
    - und drûf ihr wâfen vesten.
    - von den werden gesten
    - sach man grôze unmuoze ergân
    - und ûf strît gebærde hân,
    - als ez lîhte noch ergât
    - dâ man strîtes willen hât.
    - Nu hiez der künec Dârîus
    - 'scharn sîniu her alsus:'
    - ze sîner zeswen sîten
    - solde ein degen strîten
    - der was Nâbarzânes genant,
    - ein ellenthafter wîgant
    - mit dem die schützen solden zogn
    - mit armbrusten und mit bogn.
    - ob ich der zal prüeven sol,
    - ir was zwênzec tûsent wol.
    - die vuorte Nâbarzânes.
    - nâch dem zogte Timôdes
    - mit drîzec tûsent Kriechen,
    - die vrumten mangen siechen.
    - den was der Untœtigen her
    - zuo geschicket mit ir wer.
    - ein vürste solds strîten
    - ze sîner winstern sîten,
    - Aristômêdes ein helt
    - ze rehten tugenden ûz erwelt,
    - der zwênzec tûsent helde ûz las
    - der iegelîcher zorse was,
    - und alsô manec sarjant.
    - der stolze degen wîte erkant
    - was von Tessâlje geborn.
    - 'daz selbe lant hât er verlorn:'
    - ez gewan im Alexander an
    - und vertreip in von dan.
  - chapter[n=89]:
    - Zwischen disen zwein scharn
    - wolde der künec selbe varn
    - mit drin tûsent sînen mâgen
    - die sînes lîbes phlâgen.
    - nâch disen scharn zogte dan
    - ze vuoze vierzec tûsent man.
    - nâch den solde strîten dâ
    - diu ritterschaft von Mêdîâ,
    - der solde Oxîatres der degn,
    - des rîchen künges bruoder phlegn,
    - und wîslîch in vor rîten.
    - bî den solden strîten
    - die von Irkânje kâmen dar
    - mit manger ritterlîcher schar.
    - dar nâch rottiert er diu her
    - gein dem gebirge und gein dem mer,
    - gein dem lande und gein der habe.
    - swâ die strâzen giengen abe,
    - dar sant er ze huote
    - zwênzec tûsent helde guote,
    - daz sie der wege phlægen
    - und dâ die vluht verlægen.
    - niht verre dan übr daz velt
    - sluoc man der vrouwen gezelt
    - durch ir gemach vür ungemach
    - des man von strîte sich versach.
    - Dô wart mit wârheit vernomn,
    - der künec Dârîus wær komn
    - vür daz gebirge mit dem her.
    - dô bewarte wol mit wer
    - Alexander gar die wege.
    - die veste er nam in sîne phlege
    - und zôch von der muntânje
    - nider ûf die plânje.
    - er hiez an der selben zît
    - machen eine letze wît
    - dar ûz sie gæben ritterschaft
    - und swenne sie von überkraft
    - würden wider in getân,
    - daz sie möhten ruowe hân
    - unz ein geselleschaft gestrite,
    - diu ander aber ûz gerite.
    - dô rottiert er aldâ
    - 'sîne grôzen rotten sâ:'
    - ze vorderst mit den schützen dar
    - schihter sîne besten schar
    - die man in sînem lande
    - die Phalangen nande.
    - die solden im dô strîten vor.
    - ein vürste hiez Nîkanor
    - des vater was Parmêniôn,
    - der solde ûf ritterlîchen lôn
    - ze sîner zeswen strîten.
    - nâch dem solden rîten
    - Zênôs und Perdikkas
    - Meljâger und Amintas
    - Ptolômêus der wîse
    - der ie an ritters prîse
    - was vollekomn und unbetrogn.
    - dise vünf herzogn
    - an der zeswen sîten stritn,
    - vor ir scharn sie dâ ritn.
    - Schilteshalp bewart er sus.
    - Parmênîôn und Krâterus
    - die solden im dô strîten bî.
    - wer im zuo geschicket sî ?
    - die Mâzen und diu rotte grôz
    - die sîner helfe niht verdrôz,
    - 'die hâter dô an sich genomn:'
    - diu was von Tessâlje komn.
    - von Pêloponense ein schar
    - die Klêander brâhte dar,
    - nach disen selben gesten streit.
    - als uns diu âventiure seit,
    - ez solden die von Trâzîâ
    - und die von Krêtâ wâren dâ,
    - ze jungest strîten nâch den hern.
    - der berge strâze hiez er wern
    - von Agrîân ein krieschez her,
    - die wârn mit her über mer
    - dem helde muotes rîche
    - komn dô niuwelîche.
    - die vertriben schiere dan
    - jene zwênzec tûsent man
    - die Dârîus der wîgant
    - ze lâge hâte dar gesant.
  - chapter[n=90]:
    - Dô zoget Alexander dan
    - den berc ze tal und sîne man
    - hin dâ diu letze was bereit,
    - als ich iu hân hie vor geseit.
    - dô wart von den hern ein schal
    - der wîten in dem lande hal.
    - der Persen ruof vil lûte erdôz,
    - ir schal, ir singen wart vil grôz.
    - daz widerschalleten vil gar
    - des werden Alexanders schar.
    - ir dœnen was vil manecvalt.
    - gebirge stein unde walt
    - begunde nâch in klingen
    - zwîvalt gedœne bringen,
    - wan swaz sie vor in sungen,
    - die berge ez nâch in klungen,
    - als ie der walt antwürte gît
    - als man drin ruofet alle zît.
    - nû die Persen hôrten dô
    - daz zwîvalt gedœne alsô,
    - sie wânden an dem selben zil
    - ir wær wol zwir alsô vil
    - sô sie bî den zîten dar
    - brâhten hers. sus trouc sie gar
    - Alexanders sældenkraft
    - an der sîn name was sigehaft.
    - Nû sie begunden nâhen
    - sô nâhen daz sie sâhen
    - beidenthalben übr daz velt
    - ritterschaft hütten zelt
    - gegen ein ander schînen,
    - Alexander sprach zen sînen
    - ',nû, stolzen helde, sît gemant'
    - durch waz wir sîn ûz gesant,
    - und werbet hiute umb êre
    - nâch ritterlîcher lêre!
    - swer hiute hie bî mir verzagt,
    - dem sî mîn vriuntschaft widersagt.
    - swer hie vliuhet, derst doch tôt
    - swar er vliehen wil die nôt,
    - er muoz doch sigelôs gelign.
    - swer aber hilfet mir gesign,
    - der wizze wærlîche
    - daz ich in iemer rîche
    - mit helfe und ouch mit guote.
    - des ist mir wol ze muote.
    - ich vüege im êr unde guot,
    - swer hie hât unverzagten muot.
    - ûf die gedinge helfet mir
    - daz wir gewinnen ich und ir !
    - 'den roup teil ich, ich sage iu wie:'
    - swaz gewunnen werde hie
    - daz suln die sarjande hân,
    - die gevangen wil ich lân
    - die werden ritter unverzagt
    - schatzen swie in wol behagt.
    - nû ellenthaften helde guot,
    - habet unverzagten muot
    - und dienet durch den willen mîn
    - ieglîcher sîner vriundîn,
    - von der wîplîcher güete
    - er trage hôchgemüete!
    - durch der willen und durch mich
    - vlîze alsolher werke sich
    - daz si und ich und ir gewin
    - an hôchgemüete rîchen in.
    - wirt es hie guot von im getân,
    - alsolhen lôn sol er hân
    - von mir die wîle ich mac gelebn.
    - swer welle lîhen oder gebn,
    - der lâze hiute sehen an
    - ob er geheizen sî ein man,
    - und tuo alsô daz sîn name
    - an ritters lobe niht erlame.
  - chapter[n=91]:
    - Tuot als ir ie tâtet,
    - helfet und râtet
    - den tumben die niht wîse sîn
    - daz sie tuon ir manheit schîn!
    - ir sult in allen zwîvel nemn,
    - zwîvel sol uns niht gezemn,
    - manlich ellen suln wir hân,
    - sô mac ez uns wol ergân!'
    - diz lobtens al gelîche dâ.
    - dô bereiten sie sich sâ
    - ieglîcher als er solde
    - und als er strîten wolde.
    - witze und manlîchiu kraft
    - was an der werden ritterschaft.
    - ir herre hôher wîsheit phlac
    - zem heile daz an im lac.
    - Daz ander her lie sich gar
    - an sîn unzalhafte schar,
    - daz sie hâten sô vil brâht.
    - niht anders wart von in gedâht
    - wan ob sie elliu rîche
    - bestüenden vîentlîche,
    - sie wolden doch an in gesign,
    - niemer sigelôs gelign.
    - hie was witze sælde kraft
    - an Alexanders ritterschaft,
    - dort was menige und hôher muot
    - mit sælden doch niht sô behuot
    - daz sie nâch witzen kunden varn
    - und sich mit wer ze nôt bewarn.
    - aus was aldâ gescheiden
    - an disen scharn beiden
    - sælde und manlich getât,
    - 'ir dinc sich dar gezweiet hât:'
    - unglîch getât sie tâten,
    - unglîchiu her sie hâten.
    - Ritterschaft sol witze phlegn,
    - wan ieglich ellenthafter degn
    - muoz al sîne manheit lân
    - an sælde und an gelücke stân
    - und muoz mit witzen sich bewarn,
    - swenn er sol manlîche varn.
    - 'als tet Alexander ie:'
    - swaz er manheit begie
    - unde manlîcher getât,
    - daz tet er selten âne rât.
    - doch vrumete sîn lêre
    - und ouch sîn rât vil mêre
    - danne swaz deheiner riet
    - den er ze sînem râte ûz schiet.
    - dâ von was er an ritterschaft
    - ie sælec und sigehaft.
    - mit sînem rât aber wart
    - diu ritterschaft alsô geschart.
    - mit süezer manunge
    - der muotes rîche junge
    - schihte vil sarjande
    - der besten die er bekande,
    - einhalp in der letze
    - den rittern zeinem netze
    - mit lanzen und mit gêren,
    - swâ man sie wolde an kêren,
    - daz sie enthielten dâ mit kraft
    - der Persen grôze ritterschaft
    - und ûzerhalp niht kæmen
    - ê daz sie vernæmen
    - ob in diu mære wolden komn
    - daz sie hæten sic genomn.
  - chapter[n=92]:
    - Dô diz allez was geschehn,
    - unser herre begunde sehn
    - die vînde zuo zin ûf daz velt
    - ir hütten slahn und ir gezelt.
    - dô begunden die geste
    - ir letze machen veste
    - und sich bereiten ûf den strît
    - die naht unz an des tages zît.
    - diu naht gie hin dô daz geschach.
    - als man ez dô tagen sach,
    - sich wâfente diu ritterschaft.
    - ir herren trôstlîchiu kraft
    - mante sie der werdekeit
    - diu in von art was an geleit
    - und hiez sie stæteclîche varn,
    - mit ritters kreften sich bewarn.
    - nû was den helden muotes fier
    - vil schiere ein pitît manschier
    - bereit mit ritterlîchem site,
    - dâ sie ir krefte starcten mite.
    - nû sie kurzlîch âzen,
    - vil wênec sie dô sâzen,
    - ir ors verdahten sie vil wol
    - als man noch gein strîte sol,
    - sie bunden helm ûf houbet.
    - ob ir mirz geloubet,
    - sô wart mit ritterlîchen sitn
    - solch gebærde niht vermitn
    - diu wol mit ellentrîcher kraft
    - gezimet werder ritterschaft.
    - diu êrste schar bereitet wart
    - als sie dâ vor was geschart,
    - der der vürste Nîkanor
    - streit und solde strîten vor.
    - ir banier was gebunden an,
    - nâch der reit manec werder man
    - hin mit ûf geworfen spern,
    - die dô strîtes wolden gern.
  - chapter[n=93]:
    - Ob ich die werden wîsen
    - dar nâch solde prîsen
    - als sie alle dô zimierten sich,
    - so müestich sêre arbeiten mich
    - vürbaz lîhte dan ich kan.
    - mangen hôchgemuoten man
    - sach man wol geziert aldâ.
    - Dô kâmen die von Persîâ,
    - Nâbarzânes sie vuorte dar
    - mit manger werlîcher schar
    - vast ûf die letze und an die grabn.
    - dô wart der sturm mit zorne erhabn,
    - dô was der schal mit galmes dôz
    - von manc busîne harte grôz,
    - der was dô beidenthalben vil.
    - tambûre schellen seitspil
    - aldâ vil lûte erklungen
    - dô sie zein ander drungen.
    - man sach die schützen vor hin zogn
    - mit armbrusten und mit bogn,
    - die tâten grôzes schaden vil.
    - dô wâren an dem selben zil
    - mit wer vil strîteclîche
    - die helde muotes rîche
    - gegen der suochunge dâ
    - bereit und enphiengen sâ
    - die suochær mit stichen grôz.
    - mit herten slegen her ûz schôz
    - von der Mâzen gewer
    - der schützen werlîchez her,
    - sie drungen ûf sie vaste hin.
    - den ûzern nâhet ungewin,
    - daz warp der vürste Nîkanor,
    - dar streit den inren schône vor.
    - als sie zein ander wâren komn,
    - von den senewen wart vernomn
    - grôz schal und michel snurren,
    - die rotten sich dô wurren.
    - von dem geschütze dô verlôs
    - manger der sîn ende kôs,
    - der des tôdes kumber leit
    - ê daz er wær ze wer bereit.
    - die Persen hâten schiere vlorn
    - sô mangen degen wol geborn
    - daz sie den muotes rîchen
    - muosten balde entwîchen.
    - werlôs tâten sie sie gar,
    - wider zôch der Persen schar
    - die mangen stolzen helt verlurn.
    - die Mâzen werden sic erkurn,
    - biz Timôdes zetrante ir kraft
    - mit der grôzen ritterschaft
    - diu von Kriechen dar was komn,
    - der er sich het an genomn
    - durch den künc von Persîâ.
    - der kam dô gedrungen sâ
    - den Persen ze helfe dar
    - mit der Untætigen schar.
    - 'dô wart der strît mit zorne grôz:'
    - dirre sluoc, jener schôz,
    - der stach, der hurte, dirre warf,
    - dô geschach swes man bedarf
    - ze vîentlîchen sachen.
    - diu sper begunden krachen
    - reht als ein dunre slüege dâ.
    - dô tâten die von Persîâ
    - die Mâzen ein teil wider dan.
    - dô zart ûf sich manec man
    - rîcher banier genuoc.
    - swaz man dô kleinœte truoc,
    - die sach man sêre schrôten
    - und vellen mangen tôten.
    - Zênôs und Perdikkas
    - Ptolômêus und Amintas
    - und der werde Meljâger
    - brâhten dô mit vrecher ger
    - die schar der sie solden phlegn,
    - mangen ellenthaften degn
    - brâhten sie dar in den strît.
    - dô huop sich an der selben zît
    - angest arbeit und nôt,
    - dô lac manec degen tôt.
    - dô phlac der Untœtigen her
    - alsô vîentlîcher wer
    - mit slegen und mit stichen
    - daz die vünf vürsten wichen
    - unz in von Tessâlje kam
    - ein grôziu schar diu benam
    - den Untœtigen gar ir namn.
    - des namen wort muost an in lamn
    - wan ir dô so vil erstarp
    - 'daz der name an in verdarp:'
    - man sach sie an der selben stunt
    - vallen tôt erslagen wunt,
    - sie vielen tôt unzalhaft
    - von Alexanders ritterschaft.
    - der Kriechen dô vil tôt gelac.
    - der Timôdes ein vürste phlac,
    - des hers vil wênec dô genas,
    - daz in den zwein rotten was
    - die der vürste Timôdes
    - brâht und Nâbarzânes.
  - chapter[n=94]:
    - Sus was in dem strîte
    - des künges zesewiu sîte
    - enblœzet sêre und überritn,
    - überdrungen, überstritn
    - biz grôze schar und mangen helt
    - ze rehter manheit ûz erwelt
    - brâhte Aristômêdes dar
    - in manger werlîcher schar
    - mit rîcher baniere vil.
    - dô wart an dem selben zil
    - von im sô grôz diu überkraft
    - daz Alexanders ritterschaft
    - gegen der letze tet entwîch
    - und wâren doch sô ellentrîch
    - daz die vîende mit schadn
    - wurden an ir vluht beladn.
    - dô spranct Alexander -
    - die rehten zît erkander
    - daz er nû rîten solde,
    - ob er den sînen wolde
    - helfe bringen an der zît -
    - alsus spranct er in den strît
    - mit grôzer wer vil manecvalt,
    - des manec werder man engalt
    - und ir lützel dô genôz.
    - mit vil manger rote grôz
    - dranc er und die sîne nâch,
    - gegen dem künge was im gâch.
    - Oxiatres der vürste hêr
    - begunde sûmen sich niht mêr,
    - er kam gevarn vil schiere
    - mit maneger baniere
    - und mit rîchen kovertiuren,
    - der vrumte an den gehiuren
    - manec unverklagte klage
    - nâch der âventiure sage.
    - vil grôzer rotten brâhte der,
    - dô wart mit schild und mit sper
    - gekoufet ritters name alsô
    - daz manec herze wart unvrô
    - daz dar vröuden rîche
    - kam vIl vrœlîche.
    - mit vil grôzer gezierde
    - kam der vünf schar diu vierde
    - die Alexander het geschart
    - gegen den vînden ûf die vart,
    - do Krâterus und Parmênîôn
    - kouften hôhen ritters lôn
    - mit manger strengen arbeit.
    - dô was diu vünfte schar bereit
    - nach wunsche werlîche gar,
    - die schar Klêander brâhte dar.
    - dô kam der künc von Persîâ.
    - die grôzen rotten drungen sâ
    - hin ûf daz wît gevilde,
    - durchstochen wart vil schilde,
    - durchslagen manec herter helm,
    - der hôhe stiebende melm
    - wart von bluote dô sô nâz, -
    - ob er stoup iht vorbaz?
    - daz müeste gar ein wunder sîn.
    - der liehten wâfenröcke schîn,
    - der glanzen schilde glesten
    - wart also von den gesten
    - verhouwen daz sie wurden gar
    - niht anders wan nâch bluote var.
    - dô wuohs angestlîchiu nôt,
    - dô lac manec degen tôt
    - der durch die dô gap daz lebn
    - diu hôchgemüete im solde gebn,
    - und diu im liebet und er ir
    - biz dar nâch minneclîcher gir.
  - chapter[n=95]:
    - Nû was der degen vil gemeit
    - Alexander bereit
    - mit geruoweten helden guot,
    - wol bereit und hôchgemuot
    - kêrte der muotes herte
    - hin umbe an daz geverte
    - dâ sîn her mit zorne vaht.
    - Bûzevâl was wol bedaht
    - mit liehten decken îserîn,
    - sîn schilt, sîn helm gap liehten schîn
    - und ander sîn gereite gar.
    - ûf die rede kêrter dar
    - daz er mit niuwen helden sie
    - wolde verbarren hie
    - und ûf sie ze rücke komn,
    - ob aldâ würde ir schal vernomn
    - daz sie verzugen sô daz her
    - daz sie wânden daz iz wer
    - wære grœzer und ir kraft
    - dan sie hæten ritterschaft.
    - diz geschach, ez wart getân.
    - sus hurte vast ûf den plân
    - der künec Alexander,
    - mit wer die sîne vander,
    - die hâten unverzagte kraft,
    - sie wâren vrech und ellenthaft
    - die er mit im brâhte dar.
    - ze rücke gâhter ûf die schar
    - und hurte vaste in den gedranc,
    - sîn hant vil liute vlühte twanc.
    - dô er dar gedrungen kam,
    - sigelîchen prîs er nam.
    - Alexander lûte schrei
    - ûf die schar, er trante enzwei
    - die rotten hie unde dort.
    - der orse schelm unde mort
    - wuohs aldâ, ir lac vil tôt.
    - niemen dâ vür sterben bôt
    - 'gevangen sich durch sicherheit:'
    - der ritter iegelîcher streit
    - niuwan durch daz sterben,
    - wold iemen prîs erwerben,
    - dern warp iht des daz er genas.
    - der sarjande unmuoze was,
    - daz sie gein ir genôzen
    - mit herten slegen grôzen
    - und ouch mit stichen drungen.
    - nâch sige sêre rungen
    - die Alexander hâte dâ,
    - die sarjande von Persîâ
    - begunden vliehen, dise jagn,
    - dô muoste ir bestiu wer verzagn.
    - ouch began der ritterschaft
    - swinden werlîchiu kraft,
    - sie vielen dâ vür Taurimunt
    - tôt und tœtlîch ungesunt.
    - dô sanc ein vrœlich wîcliet
    - Alexander ûf die diet
    - daz sie vliehen lêrte dâ.
    - Nû was aldar von Persîâ
    - komn ein stolzer degen wîs,
    - der bejagte dicke hôhen prîs
    - der ie mit mannes manheit
    - an den degen was geleit.
    - Dô der Alexandern kraft
    - sach üeben an der ritterschaft,
    - der ellenhafte wîse man
    - banier unde schilt gewan
    - diu ûz Alexanders schar
    - ein ritter hâte brâht aldar.
    - dâ mite reit der muotes fier
    - undr Alexanders banier
    - 'und streit gegen den sînen:'
    - er lie dô vür sich schînen
    - daz er der vriunde wære.
    - der wîse degen mære
    - dranc hin dâ Alexander hielt,
    - mit strîte vil unmuoze wielt,
    - und gap im einen solhen slac
    - daz er gegen dem houbte wac
    - durch den helm ûfz hersenier.
    - sunder twâl und harte schier
    - kêrte sich der künec dan
    - ûf den ellenthaften man.
    - 'der bôt im sîne sicherheit:'
    - die was ze nemenne bereit
    - der künec Alexander,
    - in eine veste sander
    - disen vürstlîchen degn
    - und hiez sîn gevangen phlegn.
    - sus kêrter wider in den strît,
    - er sluoc vil mange strâze wît,
    - er began mit zorne strîten.
    - diu enge im muoste wîten.
  - chapter[n=96]:
    - Rûm in dem gedrenge,
    - wîte in grôzer enge
    - vrumet Alexander dâ,
    - er vrumte an den von Persîâ
    - daz mangen sterben lêrte.
    - die vîend er dô kêrte
    - und tet sie wider umbe dan.
    - von Persîâ des künges man
    - begunden von dem wîsen
    - vallen und rîsen
    - sam daz loup in herbestzît,
    - sô der sumer ende gît.
    - dô lac von Alexanders hant
    - manec werlich wîgant,
    - ein rîcher vürste Atîzies,
    - der herzog Reômitres,
    - Satâzes von Egiptô
    - dâ lâgen tôt vor im dô
    - und anders manec werder man
    - der sîn ende dô gewan.
    - sundermalîe
    - âne kumpânîe
    - und âne niuwen ritters list
    - der durch gewin nû vunden ist,
    - wart dô durch lobes prîs gestritn.
    - dô began mit ritters sitn
    - ieglich künc die sîne manen.
    - dô hiewen den wagenvanen
    - Alexanders ritter nidr,
    - sie kêrten hin unde widr
    - und vrumten manec ungemach.
    - dô daz der Persen künec sach,
    - êr sazte sich mit sînem her
    - 'gegen den vîenden ze wer:'
    - dô vielen von den gesten
    - die kranken und die besten,
    - alsô manec vrecher helt
    - ze rehter manheit ûz erwelt
    - daz sie wurden sigelôs
    - und unser her den sic erkôs.
    - Dô wart an der selben stunt
    - Dârîûs sô sêre wunt
    - daz er verzagt an sîner kraft.
    - daz entsaz die ritterschaft
    - sô sêre daz sie schiere
    - druhten ir baniere
    - und sie begunden kêren,
    - ir ors daz vliehen lêren.
    - den Persen was ze vlühte gâch,
    - dô jaget Alexander nâch,
    - sîn werdiu hant den sic erstreit.
    - swer dô sîne sicherheit
    - durch prîs versprach und sî niht bôt,
    - der muoste lîden sâ den tôt.
    - in begunde kumber nâhen.
    - slahen, tœten, vâhen
    - sach man die werden geste dâ
    - des künges her von Persîâ.
    - dô Alexanders manheit
    - mit sîner kraft den sic erstreit,
    - er hiez daz werlôse her
    - vâhen durch die unwer
    - diu dô was an in bejagt.
    - ir kraft was alsô gar verzagt
    - daz ir iegelîcher hie
    - entschumphiert unde vie
    - swie manegen er wolde.
    - von silber und von golde
    - geschach dô manec grôz gewin,
    - gevangen vuorten sie sie hin.
    - der Mâzen her dô vil gewan,
    - dô der Persen her entran
    - und âne wer dô ûf der vart
    - erslagen und gevangen wart.
  - chapter[n=97]:
    - Dô unser degen wol geborn
    - hâte werden sic erkorn,
    - die sîne gâhten überz velt
    - in der vrouwen gezelt
    - dâ sie dannoch lâgen
    - und manger sorgen phlâgen.
    - sie viengen sie. der vrouwen her
    - 'hâte wîplîche wer:'
    - weinen, wîplich ungehabe,
    - dâ nâmen sie die ritter abe.
    - ouch hâten sie vergezzen gar
    - der schœne die sie brâhten dar,
    - sie wâren jâmers rîche
    - und lebten klagelîche,
    - ir vriunde leit tet sie unvrô.
    - die ritter trôsten sie dô,
    - daz trœsten was in gar ein wiht,
    - 'ez mohte sie getrœsten niht:'
    - sie lougenten gevangen wesn
    - ob der künec wær genesn.
    - lebt er, sô wære in gar verseit
    - ir ungemach, ir klage, ir leit.
    - des kunde in niemen trôst gegebn
    - daz sie geloubeten sîn lebn,
    - sô sêre vorhten sie der nôt
    - daz er wær gelegen tôt.
    - Wer die vrouwen wæren
    - 'des wil ich iuch bemæren:'
    - Sisigambis diu guote
    - diu mit reinem muote
    - was gelobet unze dar
    - diu den rîchen künc gebar
    - Dârîum von Persîâ,
    - dîu hâte zwô ir tohter dâ
    - die in den selben jâren
    - vil lande vrouwen wâren,
    - die truogen minneclîchen lîp.
    - dâ was ouch des künges wîp
    - von Persîâ diu künegîn
    - und ir kint daz den bluomenschîn
    - ob aller wîbe schœne truoc.
    - swâ man der besten dô gewuoc,
    - dâ was si diu eine,
    - diu eine in einer meine
    - des wortes sich erwerte
    - daz ez ir lop niht herte,
    - daz wort ist sus ' enwære daz !'
    - ez machet snellez lop vil laz
    - wan ez mit vingerzeige
    - 'lebendez lop tuot veige:'
    - diz wort was ir vil gar benomn,
    - ir lop was ganz und vollekomn.
    - Rôsânen diu guote hiez
    - diu valschen prîs von ir stiez.
    - si was in süezer kiusche guot
    - schœne hövesch hôchgemuot,
    - des was diu edele guote
    - gelobt in hôhem muote.
    - Ouch was dâ vrouwen mêre,
    - drî küneginne hêre,
    - der vater Artâxerses was
    - von dem ich iu hie vor las.
    - ouch seit uns daz mære alsô
    - daz dâ gevangen wære dô
    - des künges bruoderwîp vür wâr
    - und eine ir tohter diu was klâr,
    - und Ilîôn ein junger helt.
    - zeinem vürsten hâte erwelt
    - der rîche künec Dârîus
    - des vater Artâbâzus.
    - Pharnâbâzus des wîp was dâ
    - ein vürstinne von Persîâ
    - gevangen und ein knabe ir kint.
    - Memnônes drî tohter sint
    - gevangen nâch der wârheit,
    - von dem ich iu hân ê geseit
    - daz in dâ vor in kurzen tagn
    - Alexander hæte erslagn.
    - Wer dô mê gevangen sî?
    - ellenthafter vürsten drî.
    - daz was Aristôgitôn
    - der dicke erwarp vil hôhen lôn
    - an ritterlîchem prîse,
    - er was an manheit wîse.
    - der ellenthafte Drôpides
    - und Lechikrâtes.
    - ûz Kriechen von Atêne
    - hâten die vürsten zwêne
    - und ouch der dritte grôze schar
    - den Persen brâht ze helfe dar.
    - der rîche Pâusippus
    - und der werde Mônîmus
    - und Onômastôrides
    - und Kallikrâtides
    - wârn in Babilônje
    - von Lazedêmônje
    - den Persen ze helfe komn
    - als ich von wârheit hân vernomn,
    - die wâren ouch gevangen dâ.
  - chapter[n=98]:
    - Dô sant Alexander sâ
    - den vrouwen ze trôste dan
    - einen vürsten sînen man
    - der was Mitrênes genant,
    - (ir sprâche was im wol erkant)
    - und hiez sagen in alsus
    - daz der künec Dârîus
    - entrunnen lebende wære.
    - ouch hiez er in ze mære
    - von wârheit endelîche sagn
    - wer dô was lebend und erslagn,
    - wan im die herren und daz lant
    - und diu sprâche was erkant.
    - Als er den herren sante hin,
    - im kam ein zwîvel in den sin,
    - er vorhte daz der vürste wîs
    - begienge lîht den unprîs
    - daz er sie niht trôste
    - und von ir sorgen lôste.
    - er sante Lêônâten dar,
    - der sold in die wârheit gar
    - künden und sie trœsten wol
    - an ir klagelîchen dol.
    - der vürste gâhet überz velt
    - hin vür der vrouwen gezelt.
    - er und ander sîne man
    - truogen dannoch harnasch an.
    - dô sie erbeizet wâren,
    - dô wart daz gebâren
    - von den vrouwen jæmerlich,
    - sie versâhen alle sich
    - sie müesten lîp unde lebn
    - alrêrst verliesen unde gebn,
    - sie gedâhten daz der wîgant
    - dar umbe wære aldar gesant.
    - in daz gezelt er dô gie.
    - dô vielen vür in ûf ir knie
    - die vrouwen jâmers rîche.
    - dô sprach vil trûreclîche
    - des rîchen künges muoter
    - "' sælec herre guoter!"
    - durch dînen sælderîchen lîp
    - êr an uns elliu werdiu wîp
    - und lâz uns leides niht geschehn
    - unze wir den künec sehn,
    - mîn kint daz wir verloren habn.
    - unze daz wir in begrabn,
    - sô tuo denne sâ zehant
    - dar umbe dû sîst her gesant!'
    - Dô vrâget er der mære
    - Mitrênen den diutære
    - was diu küniginne wert
    - an in hæte dô gegert.
    - dô seite er im daz si sprach,
    - wes si bat und wes si jach.
    - dô hiez er der vrouwen sagn
    - ir sun wære niht erslagn,
    - er wær lebende komen hin,
    - und wær er ûf ir ungewin
    - 'niht dar gesant noch durch ir leit:'
    - swaz sie hæte werdekeit
    - dar gehabt und êren,
    - daz wolde ir gerne mêren
    - der künec Alexander dô.
    - des wart diu küneginne vrô,
    - gestillet wart ein teil ir klage.
    - dar nâch an dem andern tage
    - enbôt der künc den vrouwen,
    - woldez ir wille schouwen,
    - er wolde sie vil gerne sehn
    - möhtez mit ir gunst geschehn.
    - sie enbuten im sie wærens geil
    - und hætenz vür ein michel heil.
  - chapter[n=99]:
    - Dô reit der werde reine
    - von den sînen eine
    - mit Ephestiône dan
    - sînem heimlîchesten man,
    - in der vrouwen pavelûn.
    - dô zeiget in ein spadûn
    - der künegîn sîner vrouwen.
    - dô sie in begunden schouwen,
    - er geviel in ie baz und ie baz,
    - vil minneclîch âne haz
    - jâhens im vil werdekeit.
    - den edelen vrouwen vil gemeit
    - er ouch vil hôhes prîses jach.
    - dô er die juncvrouwen sach,
    - er minte sî vür elliu wîp,
    - im nam ir minneclîcher lîp
    - ûz sînes herzen sinne
    - allr werder wîbe minne.
    - swie selten er doch ie gerite
    - dâ man nâch wîbes lône strite,
    - ich wære er wære als ernesthaft
    - 'als an sîner ritterschaft:'
    - sîn rittertât, sîn arbeit
    - die er in mangem strîte leit,
    - geschach niht anders wan durch guot,
    - durch werndez lop, durch hôhen muot
    - und vil selten durch diu wîp.
    - er minte ir minneclîchen lîp
    - wan si sô gar nâch wunsche was
    - des wunsches schœne ein spiegelglas.
    - vil holdez herze truoc er ir
    - in stæter liebe, in süezer gir.
    - galt si des niht, daz tet ir schame
    - und ir megtuomlîcher name.
    - sît daz er was an ritterschaft
    - sô wert und ouch sô ellenthaft,
    - an tugenden alsô wîse,
    - sô hôchgelobt an prîse,
    - sô reiner zuht und milte vol,
    - sô sold er geniezen wol
    - sîner sælde und sîner tugent,
    - sîner hôchgelobter jugent
    - umb elliu wîp und umbe die
    - von der ich hân gesprochen hie,
    - der er nû saz mit willen bî,
    - 'daz er würd ungemüetes vrî:'
    - swâ der tugende rîche man
    - nâch wîbes lône in minne bran,
    - prîs und rehter tugende kunst
    - sol bejagen wîbes gunst,
    - swer sô nâch sælden werben kan
    - daz im diu sælde ir namen gan.
  - chapter[n=100]:
    - Dô sprach diu alte künigîn
    - "'Alexander, herre mîn,"
    - dû heizest uns die vrouwen dîn.
    - dû maht wol unser herre sîn,
    - wan dir die gote hânt gegebn
    - ein alsô sælderîchez lebn
    - daz dû betwungen hâst den man
    - dem êre niemen an gewan.
    - daz hât dîn zuht gedienet wol
    - diu weltlich êre erwerben sol.
    - wir solden êre bieten dir,
    - daz wær wol unsers herzen gir,
    - 'wan daz wir gevangen sîn:'
    - wir gern der genâden dîn.
    - wir wâren wirtîn hie genant
    - dô wir kâmen in diz lant.
    - nû heizen wir hie geste.'
    - dô sprach der muotes veste
    - "'ir sült hie mit vröuden wesn,"
    - ir müget wol bî mir genesn,
    - wan iu benamen leides niht
    - von den mînen geschiht.
    - ir mügt in dem gewalte mîn
    - noch wirtîn geheizen sîn,
    - swes ir gebietet über mich.
    - wan swaz ir welt, daz wil ich
    - an êren und an guote.
    - ich wil in mîner huote
    - hân iuwer guot und iuwern lîp.'
    - nû hâte aldâ des künges wîp
    - ein sünelîn was sehs jâr alt,
    - schœne, zühtec, wol gestalt,
    - wîs in kindes kintheit.
    - den juncherren vil gemeit
    - sazt Alexander ûf die schôz.
    - sîn zarten was mit liebe grôz
    - daz an dem wol gebornen knabn
    - zühteclîche wart erhabn.
    - er sprach ze Ephestiône
    - "'umb die rîchsten krône"
    - diu ûf der erd ist erkant,
    - hân ich genuoc rîchiu phant,
    - ich gihe des und ist mîn wân,
    - der künec lieze niht verstân
    - die edelen vruht, diu süezen kint
    - diu hie bî mir gevangen sint.'
    - sus sprach der tugentrîche
    - mit vröuden heimlîche.
    - Urloup nam der künec dâ,
    - ûz dem gezelte gienc er sâ
    - und hiez die werden vrouwen gar
    - und alle die gevangen schar
    - in guote vesten vüeren hin.
    - nâch ir rehte schuof er in
    - ir belîben, ir gemach.
    - der vrouwen man wol phlegen sach
    - und alsô höveschlîche
    - daz es der tugentrîche
    - muoste hân gemeinen danc.
    - sîn zuht in ie des besten twanc.
    - ouch phlac man der gevangen wol
    - und baz dan man ir phlegen sol.
    - wie vil der wær über al,
    - 'daz kündet uns des mæres zal:'
    - sehzec tûsent helde guot
    - die wâren alsô hôchgemuot
    - daz sie manheit kunden phlegn.
    - in dem strîte was gelegn,
    - sô unser her den sic gewan,
    - z orse zehen tûsent man,
    - hundert tûsent sarjande,
    - die hâte ûz mangem lande
    - Dârîûs in sîner schar
    - gesamenet vil wîte dar.
    - die andern dannen wâren komn
    - vlühtec als ich hân vernomn.
    - der was ouch manger worden wunt
    - dem des tôdes ungesunt
    - sît diu selbe wunde erwarp
    - daz er von der wunden starp.
    - niemen was aldâ genesn
    - der die wâren dâ gewesn
    - wan der in der vluht genas
    - oder dô gevangen was.
  - chapter[n=101]:
    - Nû hôrtet ir mich ê wol sagn,
    - daz gerne wolde hân erslagn
    - ein ritter Alexandern,
    - dar nâch überwandern
    - und hiez in wol behalten
    - und sîn gevangen walten.
    - den besanter vür sich dô,
    - vrâgende sprach er alsô
    - "'sag an, des ich vrâge dich,"
    - durch waz dû woldest slahen mich!'
    - dô antwurt er der rede alsus
    - "'dô gehiez mir Dârîûs"
    - er gæbe mir die tohter sîn,
    - næme ich dir daz leben dîn.'
    - dô sprach der degen rîche
    - vil gezogenlîche
    - "'nû hân ich tohter und sîn wîp"
    - und ein wîp diu sînen lîp
    - dirre welte gebar,
    - vil bî die vürstinne gar
    - die in sînem lande sint,
    - muoter swester niftel kint.
    - dar zuo hât bejagt min heil
    - sîner rîcheit grôzen teil
    - und vil sîner lande.
    - sît ich nû hân ze phande
    - daz er aller liebest hât,
    - 'sô soltû tuon als ez nû stât:'
    - var enwec und diene im dâ,
    - heiz in dir lônen anderswâ,
    - wan dû muost nû sîn entwert
    - des dû ze lône hâst gegert!'
    - er lie den ellenthaften man
    - mit grôzer gâbe von im dan.
    - der gâhete ze lande widr
    - und marcte den herren sidr
    - wie tugentrîch er wære
    - und gar unwandelbære.
    - Alexander hiez besehn
    - waz im schaden wær geschehn,
    - dô der strît was gewesn,
    - wer dô wær tôt odr genesn.
    - die daz aldâ besâhen,
    - von wârheit sie des jâhen
    - daz vünfzec und hundert,
    - ze manheit ûz gesundert,
    - der helde die dô z orse stritn
    - werlîche nâch ritters sitn,
    - wâren dô gelegen tôt
    - in der vîentlîchen nôt,
    - sarjande mê dan zwir sô vil.
    - dô hiez er an dem selben zil
    - die sîne legen an der stat,
    - die tôten er begraben bat.
    - swaz man bî den wunden vant,
    - die hiez er heilen al zehant
    - und in die stete vüeren dan,
    - die vîend und sîne man.
    - dar nâch begienc er sînen gotn
    - als ez was sîner ê gebotn,
    - eine grôze hôchgezît.
    - mit guotem willen sunder nît
    - ophert er grœzlîche
    - vil manec opher rîche.
    - als er gediente sînen gotn,
    - im wart von wârheit enbotn
    - daz durch behalten gein Dâmas
    - des künges hort gesendet was
    - und sîne kleinœte gar.
    - dô sant er vil balde dar
    - Parmênîônen sînen man.
    - der huop sich werlîche dan,
    - bereit in manlîcher wer
    - und mit im sîn sunderher
    - daz er hâte in sîner phlege.
    - dô hôrter sagen ûf dem wege
    - daz der künc von Persîâ
    - bî den soumern hæte dâ
    - ze wer vil ellenthafter schar,
    - des wolde er niht genenden dar.
    - er was sô werlîche
    - 'niht komen in daz rîche:'
    - er müeste grœzer helfe hân
    - sold er die geste dô bestân.
  - chapter[n=102]:
    - Nû er in solhem zwîvel was,
    - der burcgrâve von Dâmas
    - sant Alexander einen botn
    - und swuor im des bî sînen gotn,
    - wolder ime senden dar
    - ze wer eht ein gefüege schar,
    - er wolde im antwürten sâ
    - des künges hort von Persîâ.
    - mit sîner hantvest er daz swuor.
    - Parmênîône widervuor
    - der bote der im was gesant.
    - die brieve las er al zehant
    - und sach waz dran geschriben was.
    - dô kêrter balde gein Dâmas,
    - nâch der âventiure sage
    - kam er an dem vierden tage
    - vür die veste dar gerant.
    - dô daz der burcgrâve bevant,
    - des künges kamerære er bat
    - daz sie vuoren von der stat,
    - sie möhten niht belîben dâ.
    - dô rûmten sie die veste sâ.
    - Dô kam Parmênîôn geritn
    - mit sô vientlîchen sitn
    - daz sie hæten wol gesworn
    - sie müesten alle sîn verlorn.
    - sie liezen ledec ûf dem wege
    - die soumer stân und ûz ir phlege,
    - und was in ze vlühte gâch.
    - Parmênîôn in jagte nâch.
    - sie wurfen al gelîche ir habe
    - durch lîhterunge von in abe,
    - 'daz sie möhten komen hin:'
    - dô wart gewunnen grôz gewin.
    - dô der ellenthafte man
    - daz grôze guot an sich gewan,
    - diu stat ergap sich im ouch dô,
    - des wart sîn gemüete vrô.
    - der Persen her gevangen wart
    - vil nâch gar ûf dirre vart,
    - daz ê von in gein Dâmas
    - besant mit den soumern was.
    - Parmênîôn dem künge enbôt
    - wie er ân aller slahte nôt
    - gewan die stat, die schar, daz guot.
    - der edel künec hôchgemuot
    - enbôt im hin wider dan
    - daz er als ein wîser man
    - solde rîlîche lebn,
    - beide lîhen und gebn
    - daz er mit sîner milten hant
    - gewinnen möhte an sich diu lant.
    - er gebôt im und bat
    - daz er behielte wol die stat
    - und er mit êregernder hant
    - an sich gewunne wol diu lant,
    - wan diu êregernde hant
    - 'betwinget liut unde lant:'
    - mit gerne gebenden handen
    - gesigt man an den landen.
    - swem ze gebenne stât diu hant,
    - hât er rîcheit und lant,
    - der mac mit gebenden handen
    - gesigen an den landen.
    - Sus endet sich der êrste strît
    - den dô bî der selben zît
    - der künec Alexander streit,
    - als diu ander âventiure seit,
    - mit einem dem rîchsten man
    - der künges namen ie gewan.
    - daz ander buoch sich endet hie.
    - nû vernemet vürbaz wie
    - daz dritte buoch sich hebet an
    - von dem edelen wîsen man!
    - book: III._Buch
  - chapter[n=103]:
    - Lanc rede in tumber sinne wîs
    - macht den tumben selten wîs,
    - kurz rede in süezer wîse
    - die prîset ie der wîse,
    - mit kurzen sinnen wîsen
    - lânt sich die wîsen wîsen.
    - die tumben dicke wîsent
    - dô sie die wîsen wîsent.
    - swer kan begrîfen langen sin
    - mit kurzen worten, des gewin
    - mac wol mit rîchen sinnen
    - der wîsen lop gewinnen.
    - Kund ich nû mit den wîsen
    - langez lop geprîsen
    - mit kurzen worten, daz tet ich
    - sô daz ez wære lobelich,
    - an nâhegênder süeze sleht,
    - an gemeinen worten reht
    - und an urdruz kleinvüege,
    - swâ man ez z ôren trüege
    - den êregernden lîben,
    - mannen und wîben,
    - als mîner meister mære gebent
    - den kurzwîle die sô lebent
    - daz in âne mære
    - diu wîle lenger wære, -
    - sô spræchich baz und wære es vrô.
    - nû ist den mæren niht alsô
    - daz man kurzlîche
    - müg âventiure rîche
    - mit wîslîchen sachen
    - kurz und guot gemachen,
    - wan disiu âventiure
    - hât alsô mange stiure
    - von mislîchen buochen,
    - swer ir nâch wil suochen,
    - der mac des diu wârheit giht,
    - dâ von gescheiden gâhes niht.
    - wan swer daz vollevüeren wil
    - von anegenge unz an daz zil
    - wie Alexanders miltiu hant
    - in zwelf jâren elliu lant
    - betwanc ûf der erde
    - ze dienstlîchem werde,
    - der muoz den mæren vollevarn
    - und die wârheit sô bewarn
    - daz beide der und der iht jehe,
    - der die latîne geschriben sehe,
    - ez sî ein künstelôser man
    - der des getihtes êrst began.
    - Dâ von mac ich niht komen abe
    - des ich mich an genomen habe,
    - daz müeze werden vollebrâht.
    - geschiht ez als ich hân gedâht,
    - daz mir Got gan sô vil tage
    - daz ich diz mære vollesage,
    - swer ez vernemen danne wil,
    - dem sagich urliuge vil
    - und ie doch dar under
    - sô manecvaltiu wunder
    - daz deweder sît noch ê
    - nie man gelas von wundern mê.
    - daz sagen wir ze sîner zît
    - sô der wunder zît gelît
    - und uns diu âventiure dar
    - bringet mit ir mæren gar.
    - daz lâzen hie! ich wil iu sagn
    - wie er betwanc in sînen tagn
    - den rîchen künc von Persîâ
    - und manec rîch anderswâ.
    - swaz im gelückes wirt beschert,
    - swar er von dem strîte vert,
    - daz sagich iu, wil iu gezemn
    - daz irz geruocht von mir vernemn.
  - chapter[n=104]:
    - Dô Dârîus der rîche man
    - von dem strîte kume entran,
    - in eine veste was er komn,
    - als ich diu mære hân vernomn,
    - diu was geheizen Onchâ.
    - vier tûsent Kriechen wâren dâ
    - werlîche gesîn durch in.
    - als er entran zuo zin dâ hin,
    - sie verbunden sîne wunden.
    - als er wart dô verbunden,
    - über Eufrâten er reit.
    - den gedanc er niht vermeit
    - er gedâhte an mange grôze schar
    - diu mit im ê was komen dar,
    - und wie er hâte dô verlorn
    - mangen degen wol geborn,
    - und wie er in daz rîche
    - kam gewalteclîche
    - und er nû eine ân alle diet
    - vlühtec von dem lande schiet.
    - von ungemüete er sêre schrê
    - "'wê mir vervluochten man, owê!"
    - wê daz ich ie wart geborn!
    - wie hât der himelische zorn
    - die gote ûf mich gereizet sô
    - daz sie mich machent sus unvrô!
    - wê! war ist mîn sælde komn?
    - wer hât sî mir hin genomn?
    - wer hât verderbet sus die hant
    - diu dâ her vil manec lant
    - in mîn gebot betwungen hât,
    - daz ir heil alsus zergât?
    - diu dinc stânt, daz ist mir kunt,
    - 'elliu biz an eine stunt:'
    - daz hundert jâr gesament ist
    - daz zergât in kurzer vrist,
    - eines tages ende hât
    - daz manec jâr wol vür sich gât.
    - ez ist an mir worden schîn.'
    - dô trôsten im die klage sîn
    - die sîne und bâten in alsô
    - daz er niht wære sus unvrô
    - und er sich selben trôste,
    - sîn herze ûz sorgen lôste.
    - niht vil vervienc in dirre trôst,
    - er was von sorgen unerlôst.
    - Jegelîchiu swære gît
    - ungemüete zaller zît,
    - unreht gewalt leit und nôt
    - ist manlîcher vröuden tôt.
    - sô daz mit überkraft den man
    - beginnet sêre dringen an
    - und mit im hertet lange,
    - so gedenkt er im vil ange
    - wie er sich dâ vor gener
    - und sich der arbeit erwer
    - alsus geschach ouch Dârîô,
    - sîn unheil machtin als unvrô
    - daz er gedâhte in Indîâ
    - suochen des künges helfe sâ.
    - der was Pôrus genant.
    - über Indîam daz lant
    - sach man in dô bî den tagn
    - der drîer lande krône tragn,
    - des mitteln und des êrsten,
    - des rîchsten und des hêrsten.
    - daz sint driu diu rîchsten lant,
    - ieglîchez Indîâ genant,
    - diu wâren Pôren undertân.
    - man sach von im krône hân
    - mangen künec der sîn lant
    - muoste zinsen sîner hant.
    - durch den hêrlîchen gewalt
    - den ich hân von im gezalt,
    - hiez im der künc von Persîâ
    - künden sînen kumber sâ
    - den er mit arbeitlîchen sitn
    - von Alexander hæt erlitn,
    - und mant in sîner hêrschaft
    - und sîner küneclîchen kraft
    - umb die vil grôzen arbeit
    - die er von Alexander leit.
  - chapter[n=105]:
    - Der künc enbôt im al zehant
    - daz er wolde sîn gemant
    - sîner arbeit alsô
    - daz er müeste wesen vrô.
    - dâ bî hiez er im machen kunt
    - er wære siech. würd er gesunt,
    - er kæme im helflîche dar.
    - ouch müester beiten vremder schar
    - diu im entsezzen wære,
    - er hülfe im sîne swære
    - sô rechen daz er niemer mêr
    - von Alexander herzesêr
    - getrüege mit gewaltes wer
    - noch von deheines mannes her.
    - alsô Dârîus vernam
    - die botschaft und si wider kam,
    - sô sêre vröute in dirre trôst
    - daz er wânde sîn erlôst
    - von klagelîchem pîne.
    - dô rieten im die sîne
    - daz er mit sînem guote
    - nâch Alexanders muote
    - lôste die gevangen dan,
    - die vrouwen und sîne man.
    - dô enbôt der künec Dârîus
    - dem wîsen Alexander sus
    - daz er gedæht an sîn heil
    - und des von Gote wære geil
    - und sich genüegen lieze
    - des man ze mâze hieze,
    - und mit gevüegen dingen
    - im von im lieze bringen
    - die haften die von sîner kraft
    - in sînen landen wæren haft.
    - ze lôsunge bôt er im dâ
    - vil grôzen hort der in Baktrâ
    - dâ vor mit grôzer rîcheit
    - im zesamene was geleit,
    - und daz im wær undertân
    - Sûsîs und Terrâ Madîân
    - daz rîche künecrîche,
    - daz solde ledeclîche
    - der hôchgemuote junge
    - hân ze lôsunge
    - umb swester, muoter und sîn wîp
    - und umb der juncvrouwen lîp
    - sîner tohter diu dô was
    - an stæte ein stæter adamas,
    - der wunsch an wîbes klârheit
    - als ich ê hân von ir geseit,
    - und swenne er die gevangen schar
    - erlôste von ir banden gar,
    - daz ime wesen solde
    - 'swie er im wesen wolde:'
    - sîn vriuntschaft wære im unverseit,
    - sîn vîentschaft wær im bereit
    - und weders er geruochte
    - und als ers an in suochte.
    - Nû was als ich hân vernomn,
    - der künec Alexander komn
    - ze Sûrîen in daz lant.
    - der vürste den ich hân genant,
    - Parmênîôn mit dem ê was
    - der roup gewunnen ze Dâmas,
    - der kam im werlîche.
    - daz selbe künecrîche
    - bevalch er dem helde balt,
    - sô vil es twanc dô sîn gewalt.
    - ein künec der hiez Strâtô
    - der phlac einer insel dô
    - diu was genant Aradus.
    - uns seit diu âventiure sus
    - daz sich daz selbe rîche dâ
    - ergæb Alexander sâ.
    - Strâtô der rîche man
    - von dem lande kûme entran,
    - den vertreip Parmênîôn.
    - in der stat ze Mâratôn
    - der künec Alexander lac,
    - mit triuwe er hôhes muotes phlac
    - ûf rîcher werdekeit gewin.
    - dô kâmen im die brieve hin
    - des küneges von Persîâ.
    - dô die gelesen wurden dâ,
    - die Mâzen wâren alle vrô,
    - sie rieten al gelîche alsô
    - der suone solde in wol gezemn,
    - die lôsunge solder nemn.
  - chapter[n=106]:
    - Der künec Alexander sprach
    - zen boten dô diu rede geschach
    - "'ir herren, saget! wîset mich!"
    - hât des iuwer herre sich
    - berâten daz er sich ergebe
    - und nâch mînen hulden lebe,
    - sô habe ich sîne rîcheit wol
    - 'daz ich im des niht danken sol:'
    - ez sî im liep oder leit,
    - mir ist sîn hêrschaft unverseit
    - ob er wil betwungen wesn.
    - wil abr er von mir genesn,
    - sô wer er sô manlîche sich
    - daz er mit gewalte mich
    - twinge gar des willen sîn
    - und nem ân den willen mîn
    - mit kreften mir die haften abe
    - und sîn hêrschaft die ich habe,
    - die ich den sînen an ertwanc.'
    - diu rede was âne ir aller danc,
    - ir ieclîcher ez widerriet.
    - von den vürsten er dô schiet
    - an sîn heimlîche.
    - der edel werde rîche
    - hiez sîne brieve schrîben dô
    - von Persîâ dem künge alsô
    - "'Rîcher künec hêre!"
    - dû solt dich niht mêre
    - der unvuoge lân gezemn
    - daz dû dich des sülst ane nemn
    - dîn kraft an hêrschaft sî sô grôz
    - daz niender lebe dîn genôz.
    - dû gîst ie künges namen dir
    - 'und vergizzest des an mir:'
    - sô dû künec heizest dich,
    - sô heiz ouch einen künec mich,
    - wan mir mîne hêrschaft
    - niemen wan der gote kraft
    - genemen kan sô gar als ich
    - vertrîbe und hân vertriben dich!
    - dû biutest mir liut und lant
    - diu betwungen hât mîn hant,
    - und wilt mir geben daz ich hân.
    - diz ist ein wunderlîcher wân
    - daz du gîst daz dich niht bestât.
    - ich tuon dir den besten rât,
    - wellest dû die haften dîn
    - lœsen von den banden mîn,
    - sô rât ich daz dû dich ergebest
    - und niht sô lange gegen mir strebest.
    - wiltû herren heizen mich
    - und an mich ergeben dich
    - und von mir diniu rîche hân,
    - sô wil ich dich lân bestân
    - und wil mit guoten triuwen dir
    - baz tuon dan dû tæte mir
    - dô dû woldest ûf mîn lebn
    - dîne tohter hân gegebn.
    - dêswâr, daz was unritterlich!
    - wellestû wol rechen dich,
    - sô soltû rechen dich an mir
    - als ich ez ane vâhe an dir.
    - 'ich tuen dir mit untriuwen niht:'
    - swaz leides dir von mir geschiht,
    - daz krenket niht die triuwe mîn.
    - des willen wil ich iemer sîn.'
    - Alsus sant er gen Persîâ
    - die boten mit den brieven sâ
    - und gap in grœzlîche,
    - sie wurden guotes rîche
    - des sie von im nâmen.
    - dô sie hin wider kâmen
    - und ir herre vernam
    - dise botschaft dô si kam,
    - er wart vil trûrec und unvrô.
    - die sîne rieten im dô
    - daz er enphienge sîniu lant
    - gar von Alexanders hant.
    - dô sprach dar degen stæte,
    - ê daz er daz tæte,
    - er wolde ê kint vriunde und wîp
    - verliesen und sînen lîp.
    - der muot den sînen widerstuont,
    - sie tâten alse die noch tuent
    - die gerner wolden sich ergebn
    - dan mit urliuge lebn.
  - chapter[n=107]:
    - Nû was des wunsches sældenbarn
    - gen Sîdônje gevarn.
    - in Fênîzen daz lant
    - wart Tersippe gesant,
    - der betwanc mit kreften dô
    - die werlîchen Biblô.
    - in Sîdônje ouch künec was
    - Strâtô von dem ich ê las,
    - der Parmênîône entran
    - dô er im daz lant an gewan.
    - nû ieschens einen andern
    - künc an Alexandern.
    - dô jach er güetlîch âne haz
    - daz er gerne tæte daz.
    - er gebôt Ephestîône
    - daz er des landes krône
    - selbe haben solde
    - odr geben swem er wolde,
    - der in dar zuo dûhte guot.
    - der wîse degen hôchgemuot
    - hâte vriund in der stat
    - den er gebôt und sie bat
    - daz ir einer næme
    - die krône ob si im gezæme.
    - die versprâchenz alle
    - mit gelîchem schalle,
    - wan es an der stunde
    - dem andern niemen gunde.
    - wær es gewesen einer vrô,
    - sô vüeget ez sich ie alsô
    - daz ims die andern gunden niht,
    - als ez vil dicke geschiht
    - swâ ebenhiuzeclîche
    - vriunt sint gelîche rîche
    - 'und en ander ebenhêre:'
    - swâ dô guot und êre
    - ir einem geschehen sol,
    - daz tuot dem andern selten wol.
    - sie brâhten niht inne
    - ein ander der unminne
    - wan daz iegelîcher jach
    - er wær der hêrschaft ze swach.
    - als er verteilte denne sich,
    - sô was ez niht unzimelich
    - ob er den andern ouch versprach
    - den er ungerne hœhen sach.
    - nâch der krône den strît
    - schiet under in gemeiner nît.
    - Ephestîôn der vürste sprach
    - "'nû sihe ich daz ich nie gesach"
    - bî allen mînen zîten,
    - ie nâch êren strîten
    - und beide lîp unde lebn
    - nâch guot an die wâge gebn,
    - daz sich ich versprechen hie,
    - ich wæne daz geschæhe nie.'
    - sie sprâchen 'lieber herre wert,
    - dirre krône niemen gert
    - wan des geslehte ist ûz erkorn
    - von künges künne geborn.' -
    - "'nû saget obe iu wone bî"
    - iemen der des künnes sî!'
    - sie sprâchen al gelîche alsus
    - "'jâ herr, Abdalôminus"
    - derst von geburte ein herre,
    - deist sîner vruht niht verre,
    - der ist an hêrschaft und an habe
    - so ganzlîche komen abe
    - daz er in grôzer armuot
    - ist armeclîchen âne guot.'
    - dô was im nâch dem armen gâch,
    - sie zogeten dem herren nâch
    - dâ er einhalp in der stat
    - sînen krûtgarten jat.
    - sie liefen alle nâch im hin
    - und kuren zeinem herren in.
  - chapter[n=108]:
    - Dô sie hin zim kâmen
    - die in ze künge nâmen,
    - grôz was sîn unmuoze.
    - sie sprâchen nâch dem gruoze
    - "'wasche dich, vil sælec man!"
    - nim dich des künecrîches an
    - und habe stæten künges muot!
    - wis vor valscheit behuot
    - und habe senfte künges site,
    - dâ êrest dû dîn rîche mite!'
    - dô versach er sich an in
    - daz sie wæren âne sin
    - und durch ir unzuht gebot
    - an in kêrten disen spot.
    - er sprach 'lât iuwer spoten sîn!
    - war umbe spotet ir mîn?'
    - sie sprâchen al gelîche dô
    - "'herre guot! ez ist niht sô"
    - als dû an uns nû wænen wilt.
    - ob dich der hêrschaft niht bevilt,
    - sô nim des rîches gewant!'
    - dô wuosch er sich sâ zehant.
    - man sazte im ûf die krône,
    - mit Ephestîône
    - kam er mit küneclîchen sitn
    - hin ze hove dô geritn.
    - Dô diz mær über al
    - in dem künecrîche erschal,
    - sie sprâchen smæhlîche alsus
    - "'ist Abdalôminus"
    - nâch küneclîchem orden
    - landes herre worden,
    - der in solher armuot
    - was unwert und âne guot,
    - swer denne grôzer êren sich
    - vür nimt, daz ist unsæleclich.
    - ez ist ein grôziu missetât
    - und ein unwîslîcher rât
    - daz sîn ze küneg ist gegert
    - vür mangem grôzen vürsten wert.'
    - diu rede, der vil grôze nît
    - wart von nîd alsô wît
    - daz ez vür Alexandern kam.
    - als er den widerrât vernam
    - daz er niuwan durch nît geschach,
    - zuo dem niuwen künge er sprach
    - "'herr! ich wil râten dir"
    - daz dir wol stât. nû volge mir !
    - wis mæzec und stæte,
    - minne getriuwe ræte!
    - wis wol gezogen, senfte, guot
    - und habe doch werlîchen muot !
    - phlic übel unde güete,
    - wis übl und diemüete
    - dar nâch als man suoche an dich.
    - der site ist dir vil lobelich.
    - dû solt im iemer mê gestân
    - der dir êre hât getân,
    - und wis im gerne niuwe
    - mit stæteclicher triuwe!
    - mich wundert wie dû âne guot
    - dîne grôzen armuot
    - ie dâ her in dînen tagn
    - mit solher zuht mohtest vertragn.
    - ich wil ùf mîne triuwe jehn
    - daz man niht an daz guot sol sehn,
    - man sol die tugent sehen an
    - der mit triuwen phligt ein man.'
  - chapter[n=109]:
    - Dô sprach der künec hêre
    - "'herre, dîner lêre"
    - die dû hâst gerâten mir,
    - wil ich gerne danken dir
    - und wil ir volgen zaller zît,
    - der wille mir nâhe lît.
    - herr, ich wil antwürten dir
    - des dich gewundert hât an mir,
    - daz ich sô grôz armuot
    - als gar moht âne guot
    - ie vertragen und vertruoc.
    - dâ dûhte mîch dô gar genuoc
    - der vil armen habe mîn
    - als ich sî habende mohte sîn,
    - wan er ist niht ein tumber man
    - der armuot wol verdulden kan
    - und alsô mit armuot vert
    - daz er ármùot mit êren zert.
    - ich wæne daz mir töhte
    - daz ich vertragen möhte
    - mit solher wirde rîchez guot
    - als ich vertruoc mîn armuot,
    - und alsô witzselîche
    - kunde hân mîn rîche
    - mit den êren, als ich leit
    - mîne grôzen armekeit.'
    - dô dûhtes al gelîche
    - daz er witzeclîche
    - sich aldâ hæt bedâht
    - und sîne rede vollebrâht.
    - im lêch der künec sâ zehant
    - beidiu stat und daz lant
    - des Strâtô vil mangen tac
    - dâ vor gewalteclîche phlac.
    - des wart er herzeclîche vrô.
    - bî dem êrsten lebter dô
    - als dem in troume guot geschiht
    - und es dar nâch enphindet niht,
    - sus wând Abdalôminus
    - daz im getroumet wær alsus,
    - unz im diu wârheit wart erkant
    - und er des guotes rehte enphant.
    - sît kund er geleben wol
    - als ein künec leben sol
    - nâch küneclîchem muote
    - mit êren und mit guote.
    - Dô diz alsus geschehen was,
    - der rîche vürste Amintas
    - kam ze Trippele gevarn
    - und wolde selbe daz bewarn
    - daz im diu stat würd undertân.
    - er hâte des vil guoten wân,
    - swaz er betwunge, ez wære sîn.
    - daz tet er mit gebærden schîn.
    - als er Trippel gewan,
    - gen Kipper vuor der wîse man
    - und twanc ouch sî mit sîner hant.
    - dô vuor er in Egiptenlant
    - und sagete ze mære dâ
    - wie der künc von Persîâ
    - was krefteclîchen überstritn,
    - von Alexander überritn,
    - und wie Satâzes was erslagn
    - der dâ solde krône tragn,
    - und wie der Persen hêrschaft
    - wær gelegen und ir kraft
    - und wie sie an den stunden
    - an den Persen vunden
    - deheinen helflîchen trôst,
    - wolden sie sîn von sorge erlôst,
    - daz sie im gæben sicherheit
    - daz im ir dienest wær bereit.
    - Des râtes antwurten alsô
    - die herren von Egiptô,
    - sie sprâchen 'wie ist der genant
    - des gewalteclîcher hant
    - sich zinsent elliu rîche?
    - dem süln wir dienstlîche
    - helf unde sicherheit
    - zallen zîten sîn bereit.'
    - sie gâben sich dem helde balt
    - durch Alexanders gewalt.
    - dû vuor er dannen sâ zehant
    - in Pelûsium daz lant.
    - der des landes solde phlegn,
    - der was ein ellenthafter degn,
    - Mâzâzes was er genant.
    - Dârîus hâte in dar gesant
    - mit einem werlîchen her,
    - der phlac mit manlîcher wer
    - des landes unz er lebende was.
    - den ersluoc Amintas
    - und sîne helfære gar
    - die mit ime kâmen dar.
  - chapter[n=110]:
    - Dô besamenten sich sâ
    - des künges man von Persîâ
    - die von dem strîte entrunnen,
    - sie wolden hân gewunnen
    - wider in ir herren hant
    - sîniu verlorn lant,
    - sie huoben sich mit grôzer kraft
    - mit vrechen helden werhaft
    - gen Lîdiâ dem lande.
    - mit mangem wîgande
    - sold es Antigonus der degn
    - durch Alexanders bete phlegn.
    - der vürste muotes rîche
    - phlac es vil krefteclîche.
    - den suochten mit gewalte dar
    - die vürsten mit vil grôzer schar.
    - die vienc er all und ersluoc.
    - Alexanders sælde truoc
    - allenthalben schône
    - des gelückes krône,
    - er hât ie daz grœste heil
    - und der sælden besten teil,
    - des kunde in an den zîten
    - 'niemen überstrîten:'
    - swaz in kombers ane gie
    - dâ von schiet er mit sælden ie.
    - Als ich die âventiure las,
    - ein ellenthafter vürste was
    - Aristômenes genant.
    - dirre degen wît erkant
    - vuor mit schiffen über mer,
    - er vuorte ein krefteclîchez her
    - gen Ellespont des Amphotêr
    - phlac der rîche vûrste hêr,
    - und wolde dem wîsen man
    - mit kraft daz lant gewinnen an,
    - daz stuont ze wer in sîner phlege.
    - dô sie wâren ûf dem wege
    - des vil wilden hôhen mers,
    - dô kam vil schiffe eins grôzen hers
    - ûf die von Persîâ dort her,
    - daz der vürste Antipater
    - Alexander sande
    - von sînem eigenlande,
    - daz her von Mâzedônje kam.
    - als ir herzog vernam,
    - daz vor in ûf dem mer aldâ
    - vüeren die von Persîâ,
    - zuo zin hiez er kêren dar
    - mit sîner wol bereiten schar
    - und machete daz grôze her
    - so werlôs und âne wer
    - und sluogen den sie wolden
    - und swen sie vâhen solden,
    - daz her gevangen schiere wart.
    - die Kriechen wurden ûf der vart
    - guotes alsô rîche
    - daz sie vil rîlîche
    - ze helfe ir herren kâmen
    - mit guote dazs im nâmen.
    - Ein vürste hiez Farnâbâzus
    - den der künec Dârîus
    - mit hundert schiffen sande
    - von lande ze lande
    - die der degen wol geborn
    - hât in den zîten dô verlorn,
    - daz er die wider twunge.
    - der ellenthafte junge
    - vuor als in der künec bat
    - ze Kîun in die rîche stat.
    - Siphne und Andre dô gewan
    - Farnâbâzus der werde man,
    - diz wâren rîchiu einlant.
    - der vürste gap mit sîner hant
    - vil küneclîches soldes.
    - silbers und goldes
    - brâhter mangen soumer dar,
    - dâ mite warp er grôze schar
    - und tet sider langiu zil
    - Alexander leides vil
    - und liez an den sînen
    - grôze triuwe schînen
    - durch sînes herren ungemach
    - daz im ê von im geschach.
    - Hâgis ein rîcher künec hiez
    - den Alexander ê verstiez
    - von Lâzedêmônje,
    - der vuor gen Mâzedônje
    - und reit gewalteclîche
    - in dem künecrîche
    - mit ahte tûsent helde guot
    - die wâren werlîche behuot,
    - den künec Alexandern an.
    - daz werte Antipater sîn man,
    - er sluoc den rîchen künec sidr
    - und vertreip die sîne widr.
  - chapter[n=111]:
    - Nû lac der wandels vrîe
    - Alexander in Sûrîe,
    - daz selbe künecrîche
    - was im eigenlîche
    - vil gar worden zinshaft
    - wan Tîre al eine diu mit kraft
    - was ritterlîche wol besat.
    - ez was diu rîcheste stat
    - diu dô in Sûrîe lac,
    - alsô grôzer wer si phlac
    - daz si niemen vorhte dô.
    - nû hâte ez sich gevüeget sô
    - daz sie hâten dô zehant
    - Alexander gesant
    - eine krône guldîn,
    - diu sîn prîsante solde sîn
    - 'durch minne, niht durch rehten solt:'
    - sie wâren im durch vriuntschaft holt
    - und niht durch sîne vorhte.
    - disiu rede entworhte
    - der stat des herren vriuntschaft.
    - der degen wîs und ellenthaft
    - sprach zen boten sâ zestunt
    - "'tuot den von Tîre von mir kunt"
    - daz ich in in vil kurzem zil
    - durch gebet dar komen wil
    - unz ich gopher mînen gotn!'
    - dô sprâchen Tîrære botn
    - "'herre, wiltû komen dar,"
    - man lât dich noch dîne schar
    - 'niender komen in die stat:'
    - vür die vest ist gesat
    - ein betehûs, dâ soltû
    - dînen got an beten nû.
    - man lât dich in die stat niht komn,
    - alsô hân wir den rât vernomn.'
    - Alexander dô sprach
    - dô disiu rede alsus geschach
    - "'sint sie danne alsô gemuot"
    - daz sie wern mir mîn guot?
    - sie müezen mich benamen lân
    - zuo zin rîten und gân,
    - ez sî in liep oder leit,
    - und müezen wesen mir bereit
    - dienstes nâch dem willen mîn.
    - ist ez in leit, ez muoz doch sîn!'
    - die boten sprâchen vürbaz mê
    - "'herre mîn! sie duldent ê"
    - swaz in mac von dir geschehn,
    - ê daz sie dîn ze herren jehn'.
    - die boten vuoren wider dô,
    - sie sagten dort diu mære alsô,
    - wes Alexander sich vermaz.
    - dô twelten sie niht vürbaz,
    - sie bereiten sich ze wer.
    - von dem lande und von dem mer
    - was diu stat sô veste erkant
    - daz niemen sterker veste vant.
    - dicke mûre, tiefe grabn,
    - türne vesteclîche erhabn,
    - vil liute, hêrschaft und guot
    - was dâ und ellenthafter muot.
    - Nû was dar gen Tîre komn
    - als ich diu mære hân vernomn,
    - grôz ritterschaft von Kartagô,
    - dâ diu vrouwe Dîdô
    - lange dâ vor was gesîn
    - ein gewaltec künegîn.
    - diu stat von Tîre gestiftet was,
    - ir reht man gar ze Tîre las
    - und wie si solde gestân.
    - dâ von was sî dar undertân
    - dienstlîcher helfe gar.
    - sie kâmen jærgelîche aldar
    - als in denne was gebotn,
    - und hulfen dâ begân ir gotn
    - eine grôze hôchgezît
    - lobelîche sunder strît.
    - diu selbe zît was komen dô,
    - dar hâten die von Kartagô
    - brâht in schiffen ûf dem mer
    - ein vil wünneclîchez her
    - in manlîcher manheit
    - strîtlîche wol bereit.
    - ouch was Alexanders schar
    - mit grôzen kreften komen dar
    - und saz vil werlîche dâ.
    - sîne boten santer sâ
    - nâch suon in die stat zuo zin.
    - 'an den entêrten sie dô in:'
    - sie sluogen sie gar âne wer
    - und wurfen sie dô in daz mer
    - daz ez der herr ane sach.
    - die smâcheit und daz ungemach
    - klagte dô mit zorne
    - der edel wol geborne.
  - chapter[n=112]:
    - Ez wâren bî der selben zît
    - als uns diu schrift urkünde gît,
    - in Jerûsalem die Juden dô,
    - den enbôt der künc alsô,
    - ob sie gerne wolden lebn,
    - swaz sie zinses solden gebn
    - dem künege von Persîâ,
    - daz sie den im bereiten sâ,
    - zehant und vil schiere
    - die besten soldiere
    - die sie hæten under in
    - daz sim die balde santen hin
    - wol bereit ûf sînen strît.
    - nû phlac ir zuo des selben zît
    - ein êwart hiez Jaddus.
    - den nennet uns diu schrift alsus,
    - der was in dem gelouben reht
    - und ein gewærer Gotes kneht,
    - undr des lêre wâren
    - die Juden in den jâren,
    - die lebten in der alten ê
    - nâch Gotes gebote, niemen mê.
    - diz was daz künne des Jûdas
    - ein patrîarche ein urhap was,
    - von dem künne ouch was Dâvît
    - und von dem lange sît
    - diu reine maget ûz erkorn
    - sanctâ Marîâ wart geborn,
    - diu den keiser aller engel schar
    - nâch der menscheit gebar.
    - Ze der erwelten Gotes diet
    - die im Erist ze künne ûz schiet,
    - kâmen Alexanders botn
    - als in dâ vor was gebotn,
    - und ieschen dienstlîche an sie
    - den zins von ir landen hie,
    - dar zuo die besten ritterschaft
    - die gewinnen möhte ir kraft.
    - dô sprach der wîse Jaddus
    - "'biz daz der künec Dârîus"
    - lebet, dem hât unser eit
    - gesworn grôze sicherheit,
    - biz daz er lebe und wir ouch lebn,
    - daz wir im iemer mêre gebn
    - den zins und in ze herren hân,
    - 'des mügn wir im niht abe gân:'
    - wir hân gesworn ez bî Gote!
    - in Alexanders gebote
    - wellen wir vil gerne stân.
    - daz aber wir gesworn hân,
    - 'daz brechen wir durch niemen:'
    - twunge abr es uns iemen,
    - wir lægen tôt, ê unser eit
    - bræche sîne sicherheit.
    - wir leisten sînes willen vil
    - ob er der dinge muoten wil
    - an den wir den hœhsten Got
    - beswæren niht noch sîn gebot.
    - des sol er ouch niht muoten.
    - den edelen herren guoten
    - sült ir des biten daz sîn muot
    - uns sî genædeclîche guot.'
    - Jaddus der wîse guote man
    - sante sus die boten dan,
    - durch sînes eides stætekeit
    - hâter in den zins verseit.
    - ze Tîre vuoren wider dô
    - die boten unde seiten sô
    - daz die Juden wolden gebn
    - gerne lîp unde lebn
    - ê daz sie wolden ir eit
    - velschen und ir sicherheit.
    - diz was dem künge swære,
    - dô er bevant diu mære,
    - er sprach drôlîche 'lâzet sîn!
    - sol ich gesunt daz leben mîn
    - noch deheine wîle hân,
    - ich lêre sie vil wol verstân
    - wie sie sich witze nieten
    - und waz sie mir enbieten
    - und wem ir dienest sül gezemn
    - und wen sie süln ze herren nemn
    - und wâ in ir tumber muot
    - sül sîn übel oder guot.
    - sammir diz houbet und mîn got!
    - ich gebüeze in sô den spot
    - daz es niemer mê geschiht.
    - doch wil ich von Tîre niht
    - ê daz ich sî betwinge,
    - in mînen dienest bringe.
    - sô kan ich sie ouch twingen
    - und ûz ir spote bringen.'
  - chapter[n=113]:
    - Alexander zornes phlac.
    - dô er an sînem bette lac
    - des nahtes dô der tac verswein,
    - diu vinster naht vil truobe schein,
    - er slief. im wart ein troum erkant,
    - in dûhte wie er in der hant
    - einen triubel hæte
    - und wie der degen stæte
    - den wurfe mit unwerde
    - vor im ûf die erde
    - und wie er mit den vüezen sîn
    - drûf gienc und dar ûz druhte wîn.
    - dô der ander morgen kam,
    - der meister er im einen nam
    - und seite als ich iu hân verjehn,
    - waz er in troume hæt gesehn.
    - dô sprach der wîse Ariolus
    - "'dîn troum bediutet uns alsus."
    - den triubel den dû würfe hin
    - und dar nâch zerdruhtest in,
    - daz mac disiu stat wol sîn.
    - sô sol bediuten der wîn
    - daz bluot daz hie vergozzen wirt.
    - die stat vil kûme verswirt
    - der schade der in kurzer vrist
    - von dîner kraft ir künftec ist.
    - sus wirt bewæret diu geschiht
    - und dînes troumes gesiht.'
    - Nû hâten die von der stat
    - ir türne werlîche besat
    - mit starkem geschütze guot
    - wâren ir gewer behuot
    - und wol bewart ze wer ir tor.
    - Alexander saz dâ vor
    - und gedâhte wie er kunde
    - wie er die liste vunde
    - daz er in schaden tæte.
    - dô vant der degen stæte
    - mit kunst deheiner slahte list
    - dâ mit er an der selben vrist
    - in iht geschaden möhte
    - daz ez ze schaden töhte.
    - in mohte niemen nâher komn
    - als ich von wârheit hân vernomn,
    - wan daz ein starker boge grôz
    - vil kûme zuo dem her geschôz
    - von der veste vier stunt
    - daz es ein vogel würde wunt.
    - ouch hâten sie mit grôzer wer
    - vil wol bewart daz wilde mer.
    - sîniu schif wârn gesant
    - durch twingen ûz in vremediu lant
    - und was deheinez im dô bî,
    - des was diu stat von sorgen vrî.
    - die inren tâten dicke leit
    - dem ûzern her mit arbeit.
    - daz klagete der wîse degn.
    - nû was vor der stat gelegn
    - Lîbanus ein hôher berc,
    - dâ hiez er manec antwerc
    - und ebenhœhe machen an,
    - die der tugentrîche man
    - hiez ûf starken schîben
    - gegen dem graben trîben.
    - als man sie zuo zin getreip
    - deheinez ir dô ganz beleip,
    - sie schuzzen kriesch viur aldar
    - und verbranten sie vil gar
    - und triben denne grôzen spot
    - durch ir lôsheit gebot.
    - den edelen rittern wol geborn
    - vuocte daz den grœsten zorn
    - und wâren deste ræzer ie
    - mit manger sunderwer an sie.
    - Alexander machen bat
    - zwêne türne vür die stat,
    - die wâren starc von holze grôz,
    - dar ûz man zallen zîten schôz
    - ûf die inren türne hin,
    - und tâten dicke ir schützen in.
    - dô des werkes wart gedâht
    - ê daz ez würde vollebrâht,
    - dô geschach in ofte schade
    - ûz geleiden von dem stade.
    - daz wart in schiere benomn
    - dô daz werc was vollekomn.
  - chapter[n=114]:
    - Dô Alexanders ritterschaft
    - vor Tîre lac mit grôzer kraft,
    - daz urliuge was âne vride.
    - in der veste wâren smide
    - die man phîle würken sach.
    - ein michel wunder dô geschach.
    - dô ein smit dâ wolde
    - würken als er solde
    - und daz îsen in der gluot
    - glüejende was als ez noch tuot,
    - in der esse huop sich an
    - ein bluotbach der dar ûz ran.
    - dô diz mære wart geseit,
    - sie erkâmen und was in leit
    - und gâben doch in selben trôst
    - daz sie würden schiere erlôst
    - mit phîlen und mit swerten
    - der sie ze wer dô gerten.
    - dô diz wunder dort geschach,
    - ein ritter ûzerhalben sach
    - 'ein wunderlîchez wunder grôz:'
    - bluot ûz einem brôte vlôz
    - daz er zersneit mit sîner hant.
    - ez wart dem künge sâ gesant,
    - der hiez ez sîner wîssagn
    - dem wîsesten durch wunder tragn,
    - der hiez Aristander.
    - er sprach 'Alexander,
    - herre mîn! ich weiz vil wol
    - was diz wunder diuten sol.
    - wære worden diz brôt
    - ûzerhalp von bluote rôt,
    - 'unser sælde veigte:'
    - daz ez sich innen zeicte,
    - daz gât den inren an daz lebn
    - daz sie ze jungest müezen gebn
    - umb die grôzen missetât
    - die dir diu stat erboten hât.'
    - Des trôstes was der künec vrô,
    - in sînem sinne dâhte er sô
    - wie er verhagte sô die habe
    - daz im sô vil ze leide drabe
    - iht geschæhe als ê geschach.
    - im wart leit und ungemach
    - getân vil ofte und michel schade
    - ûz der habe und von dem stade.
    - diz ungemach im sêre war.
    - dô hiez er im bringen dar
    - grôze und lange boume,
    - mit mangem swæren soume
    - hiez er mit steinen sâ zestunt
    - sie senken an des mers grunt.
    - er hiez sie binden vaste
    - mit tolden und mit aste,
    - senken al gemeine
    - mit mangem grôzen steine
    - an des mers grunt alhin.
    - dâ zwischen hiez er vüllen in
    - holz und stein über al
    - unz ez übr daz wazzer swal
    - und starke vlôzbrücken grôz
    - enthielt die man dar ûf beslôz.
    - ûf die selben brücken
    - starken und niht lücken,
    - wart manec antwerc gesat
    - alsô nâhe bî der stat
    - daz sie zein ander zaller zît
    - schuzzen sêre enwiderstrît.
    - Alexander schamte sich
    - und dûhte in missewendelich
    - daz sîn küneclîcher name
    - leit von einer stat die schame
    - und er biz dar mit sîner hant
    - betwanc sô manec rîchez lant.
    - er dâhte 'ich wil von hinnen varn
    - und den lantschal bewarn
    - daz beide der und der iht jehe
    - wie grôz laster mir geschehe,
    - daz mit vrevellîcher gir
    - tuo diu stat ze Tîre mir.'
    - der herzog Perdikkas
    - der von art ein vürste was,
    - und Crâterôn der wîgant,
    - die besanter sâ zehant
    - und bevalch ir wîser wer
    - daz gesez und ouch daz her,
    - und hiez sie niemer dannen komn
    - ê sie hæten sic genomn
    - und die stat betwunge ir hant.
    - in Arâbje daz lant
    - huop sich Alexander dô
    - und liez besezzen Tîre alsô.
  - chapter[n=115]:
    - Als Alexander dannen kam,
    - 'daz her vil grôzen schaden nam:'
    - die ûzern her, die inren hin,
    - tac und naht was under in
    - alle stunt und alle zît
    - nît und vrideloser strît
    - daz dewederhalp die diet
    - vriuntschaft noch ruowe schiet.
    - die inren sich berieten sâ
    - ob sie deheiner liste dâ
    - kunden dô gedenken
    - dâ mite sie verkrenken
    - möhten wol der ûzern wer.
    - ein altez schif ûf dem mer
    - hiezen sie lesten vaste
    - 'mit mangem swæren laste:'
    - sant und steine genuoc
    - man an daz schif ze laste truoc,
    - holz swebel unde bech.
    - dô daz schif wart gerech
    - und ûf dein mer gevüllet vlôz,
    - sich huoben starke winde grôz
    - und wâten gegen der ûzern schar
    - des endes krefteclîche dar
    - dâ daz ûzer antwerc stuont.
    - die inren tâten, als noch tuont
    - die mit nôt begriffen sint,
    - sie rihten ir schif in den wint
    - und huoben sich vil swinde
    - des nahtes nâch dem winde.
    - als sie begunden nâhen,
    - sie îlten balde gâhen,
    - daz selbe schif sie zunten an.
    - sie kêrten in ir barken dan
    - die sie mit in dar brâhten
    - dô sie den list erdâhten.
    - Daz schif dô vil sêre bran.
    - als ez brinnen began,
    - der wint ez an diu antwerc truoc,
    - daz viur umb sich sô vaste sluoc
    - daz diu antwerc verbrunnen gar
    - und daz Alexanders schar
    - leit ángèst und grôze nôt.
    - dô lac manec degen tôt
    - der in dem viure und in dem mer
    - verderben muoste ân alle wer.
    - disiu leitlich arbeit
    - wart Alexander dô geseit.
    - der mære wart sîn herze unvrô,
    - von Arâbje kêrter dô
    - gen Tîr aber wider dan.
    - dô hiez er aber sîne man
    - mit krefteclîchen sachen
    - ein ander antwerc machen
    - ûf die swelle sâ zehant
    - dâ jenez ûfe was verbrant,
    - und tet in schaden michels mê
    - und grœzere leides vil dan ê.
    - die inren helde mære
    - santen ir tûchære
    - undr die vlôz an den grunt
    - und hiezen swâ in würde kunt
    - daz die boume hæten bant,
    - daz sie die lôsten sâ zehant,
    - daz sie niht krefte hæten
    - sô starke winde wæten,
    - und leiten starke hâken dran.
    - zuo den schiffen wider dan
    - grôze ketenen giengen,
    - dar an die kraphen hiengen.
    - noch was ez wintstille.
    - dô huop sich grôz gewille
    - von starken winden ûf dem mer,
    - dô dâhte an sîne wîse wer
    - daz inner her mit liste kraft,
    - mit starken ankern wart behaft
    - ir schif in der habe aldâ.
    - sie begunden ziehen sâ,
    - sie zugn und zugen vaste,
    - von dem obern laste
    - und von den starken winden
    - begunden sich enbinden
    - in der gruntveste diu bant.
    - als ein boum weich, sô weich zehant
    - swaz an den was gebunden,
    - an den selben stunden
    - weich diu gruntveste.
    - ê daz ez iemen weste,
    - dô was ir vil ertrunken,
    - diu antwerc gar versunken.
  - chapter[n=116]:
    - Als Alexander daz gesach,
    - ez was im leit und ungemach
    - und tet im herzeclîche wê.
    - weder er nû dâ bestê
    - odr er dannen kêre
    - und er die stat niht mêre
    - müete, des bedâhte er sich.
    - in dûhte ez wære zagelich
    - ob sich diu stat erwerte alsô.
    - des ungelückes was unvrô
    - der künec Alexander.
    - der herzog Clêander
    - den er dâ vor sande
    - gen Lîzîâ dem lande,
    - der kam gevarn ûf dem mer
    - und vuorte ein werlîchez her
    - in niunzc und hundert kielen.
    - diu mære wol gevielen
    - Alexander und den sînen,
    - daz liez er dô wol schînen.
    - den vürsten muotes rîche
    - enphienc er minneclîche
    - und lêch im mit sîner hant
    - liute vil, guot und lant.
    - Dô teilt Alexander
    - und der herzog Clêander
    - diu schif enzwei und ouch daz her
    - al umb die stat ûf daz mer,
    - wâ sie solden strîten.
    - an der winstern sîten
    - der werde künc von Kipper was,
    - der was genant Pnîtagoras,
    - und Crâterôn, der wîse degn.
    - der zeswen sîten solde phlegn
    - der herzog Clêander,
    - der künec Alexander
    - der sold an der selben zît
    - von dem lande geben strît.
    - dô die schar wârn geschart,
    - diu stat was vil ungespart
    - diu mange grôze nôt gewan,
    - man streit sî allenthalben an
    - sô vîentlîche sêre
    - daz sie dô niht mêre
    - getorsten setzen sich ze wer
    - mit ir schiffen ûf dem mer.
    - diu schif gewunnen in dô an
    - des rîchen Alexanders man
    - und besancten sie zehant.
    - sie hâten mit in in daz lant
    - mangen, pheterære
    - brâht. die helde mære
    - eins listes dô begunden,
    - mit kreften sie bunden
    - ie zwei schif an ein ander.
    - der herzog Clêander
    - ûf diu schif wol brücken hiez,
    - ein tülle man dar umbe stiez,
    - von dicken taveln hülzîn,
    - dar inrethalben solden sîn
    - die schützen und diu antwerc,
    - daz tülle was in ein geberc.
    - Mangen, pheterære
    - wâren, giht daz mære,
    - ûf diu schif enbor gesat,
    - die zallen zîten in die stat
    - bî steinen viur wurfen dar.
    - diu branten und brâchen gar
    - swaz veste bî der mûre was
    - hûs, türne und palus.
    - ouch machet Alexanders her
    - ein ander antwerc ûf dem mer
    - mit kündeclîchen witzen.
    - sie hiezen boume spitzen
    - und sliezen vor an die galîn,
    - die muosten wol beslagen sîn
    - mit stahel und mit îsen gar.
    - swenne ez kam mit kreften dar,
    - 'ez stiez al die mûre nidr:'
    - daz antwerc hiezen sie 'den Widr'.
    - swaz sie der mûre brâchen
    - und tages nider stâchen,
    - 'daz widermachten sie die naht:'
    - mit zorne man sie ane vaht,
    - doch was ir wer vil manlich,
    - sie werten ritterlîche sich.
    - die galîn schaden nâmen
    - vil ofte dô sie kâmen,
    - mit solher kraft sie stâchen
    - daz sie selbe brâchen
    - und liute dicke vil verdarp.
    - swie vil der galiotten starp,
    - sô vant man ie die andern
    - die durch Alexandern
    - huoben an der selben zît
    - in den galînen disen strît.
  - chapter[n=117]:
    - Dô Tîre was mit solher nôt
    - die ir Alexander bôt
    - der sî besaz mit grôzer kraft,
    - dô kam gewæriu botschaft
    - der ritterschaft von Kartagô,
    - Kartagô wær besezzen dô,
    - mit grôzen kreften lægen dâ
    - die von Sîracûsâ
    - und wær Africâ daz lant
    - von in verhert und verbrant.
    - des wurden Tîrær unvrô,
    - dô gerten die von Kartagô
    - an Alexandern sâ zehant
    - daz er in wider in ir lant
    - gæb ein geleite
    - und in daz niht verseite.
    - des gewerte er sie dô sâ.
    - diu ritterschaft nam urloup dâ
    - und vuoren heim ze lande dan.
    - mangen werhaften man
    - liezen sie dâ belîben,
    - mit kinden und mit wîben
    - wâren sie gen Tîre komn,
    - als ir habet ê vernomn,
    - daz sie leisten ir gotn
    - daz in von alter was gebotn.
    - Als ez sich gevuocte alsô
    - daz diu schar von Kartagô
    - was ze lande wider hein,
    - dô wurden die von Tîre enein
    - daz sie phlægen solher wer
    - daz man iht spræche 'sît daz her
    - ze lande von ir helfe schiet,
    - sît was ez ein werlôsiu diet'.
    - ir her vil selten ruowe phlac,
    - ez wære naht oder tac,
    - sô bûtens ie die veste widr
    - die diu antwerc brâchen nidr.
    - sô der wint daz ûzer her
    - irte strîtes und daz mer
    - dar nâch von winde stille vlôz,
    - sô was ie ir wer sô grôz,
    - als die ûzern kâmen
    - daz sie schaden nâmen.
    - sô man diu antwerc treip an sie,
    - sô wâren sie mit kreften hie
    - und zugen mangen und den Widr
    - und die pheterær dar nidr.
    - dô überluot sie vaste
    - mit grôzem überlaste
    - des rîchen Alexanders schar,
    - sie drungen ie dar und dar
    - mêre und mêre herhaft
    - ie mit wahsender kraft
    - mit stolzen helden jungen
    - biz sie sie überdrungen
    - und ir wer wart alsô kranc
    - daz sie giengen âne ir danc
    - unz an die mûre zaller zît,
    - sô sie den ûzern gâben strît.
    - Gegen dem lande vor dem tor
    - dô Alexander saz dâ vor,
    - dâ wârn die burcgraben vol
    - und überbrucket alsô wol
    - daz man unz an die mûre gie.
    - sô werten sich die inren ie,
    - sie tâten vreche wer erkant,
    - sie nâmen leim, stein und sant
    - und glüejetenz reht als ein gluot
    - und wurfenz ûf die helde guot
    - und wallendez wazzer.
    - dâ was dehein sô lazzer,
    - ez kunde in wol betwingen
    - daz er muoste springen.
    - 'hie vor kunde niht gewern:'
    - dô sies ze wer begunden gern,
    - sie erzeicten vil nâch daz her
    - harter dan mit ander wer.
    - mit disen selben listen
    - muosten ie sich vristen
    - biz daz sie aber überkraft
    - an gie von der ritterschaft.
  - chapter[n=118]:
    - Dô diz alsus was geschehn,
    - eines tages lie sich sehn
    - bî den schiffen ûf dem mer
    - daz inner und daz ûzer her
    - ein starkez merwunder grôz,
    - bî den schiffen ez ûf schôz
    - ûf dem mer mit solher kraft
    - daz beidenthalp diu ritterschaft
    - ze vorhtlîchen sorgen kam,
    - dô man sînen diez vernam.
    - diu her wâren nâch verzagt,
    - diu schrift gewærlîche sagt
    - ob alle winde wæten,
    - daz sie der kraft niht hæten
    - daz sie sus wegeten daz mer.
    - sô gar verzagten diu zwei her
    - dô daz selbe wunder
    - sie kumbert al besunder!
    - ez was vil lanc, unmâzen grôz,
    - man sach ez ob dem wazzer blôz
    - mit vüezen swimmende gân.
    - sô wunderlich ez was getân
    - daz vor den zîten nie man
    - der forme künde nie gewan.
    - man muost im die habe lân
    - unz man ez sach dar inne gân
    - daz niemen von deweder schar
    - vor im getorste komen dar.
    - wie ez geschaffen wære
    - daz sagent niht diu mære,
    - wan ez sô eigenlîche niht
    - kam an ir ougen gesiht.
    - beidenthalp sie jâhen
    - die daz wunder sâhen,
    - sîn kunft diu wær bezeichenlich,
    - 'sie trôsten sîner künfte sich:'
    - die ûzern jâhen daz diu stat
    - würde schiere an vröuden mat,
    - die inren jâhen aber sus
    - daz in ir got Neptûnus
    - hæte dar gesant ze wer
    - sîne helf ûz dem mer,
    - und hâten dô enwiderstrît
    - durch den got ein hôchgezît.
    - An dem dritten tage dar nâch
    - dô was dem ûzern her vil gâch
    - gegen der stat ûf einen strît.
    - dô huop sich an der selben zît
    - den sînen Alexander vor
    - mit grôzer kraft unz an diu tor.
    - swenn ein schar aldâ gestreit,
    - dô was diu ander vil bereit
    - ie mit helden niuwen,
    - diu tor sie vaste hiuwen,
    - die mûre sie brâchen.
    - dô sluogen und stâchen
    - die inren her und sie hin in,
    - dô wuohs vil manges ungewin
    - und iemer klagelîchiu nôt.
    - swaz ie gelac der ûzern tôt,
    - drûf ahten sie kleine,
    - sie drungen al gemeine
    - zuo zin mit gelîcher wer
    - von dem lande und von dem mer.
    - swaz man gewarf odr geschôz
    - des die inren niht verdrôz,
    - daz was den ûzern gar ein wiht,
    - mit gelîcher sinne phliht
    - zen inren în drungen
    - die ellenthaften jungen
    - und giengen in die türne zin
    - von den ebenhœhen hin.
  - chapter[n=119]:
    - Dô hiez der ellentrîche man
    - allenthalben zünden an.
    - sich hâten kint man und wîp
    - durch beschirmen den lîp
    - in daz betehûs gezogn.
    - die helde an manheit unbetrogn
    - wâren alle an ir gewer.
    - nû was an Alexanders her
    - die von Sidônje gevarn
    - mit vil werlîchen scharn,
    - die schirmten Tîrære.
    - in was ir kumber swære,
    - wan ietweder stat dâ vor
    - gestiftet hât Agenor.
    - sie viengen dâ und vuorten dan
    - vünfzehen tûsent man,
    - sehs tûsent helde lâgen tôt.
    - Alexander dô gebôt,
    - ez wære man oder wîp,
    - swer durch behalten sînen lîp
    - in diu betehûs wær komn
    - als ir habet ê vernomn,
    - daz der vride hæte
    - und daz man dem niht tæte.
    - zwei tûsent hiez er vâhen
    - und hiez sie alle hâhen.
    - dô was jâmer und nôt.
    - swie vil dô liute læge tôt
    - rîch und armer über al,
    - diz ist ûzerhalp der zal.
    - die aldâ von Kartagô
    - in Tîrære helfe dô
    - wâren dannoch gewesn,
    - die lie der künec gar genesn
    - und lie sie hein ze lande.
    - sus wart aldâ sîn ande
    - gerochen und sîn ungemach
    - daz im von der stat geschach.
    - die rîchsten und die besten dâ
    - wurden von den gesten sâ
    - verderbet. niemen dô genas
    - dô diu stat gewunnen was
    - an der angestlîchen wer,
    - wan die in Alexanders her
    - die von Sidônje nerten.
    - und sie heimlîche werten.
    - Dô hiez der ellenthafte man
    - Tîre dô er sî gewan,
    - 'zerbrechen al gemeine:'
    - stein obe steine
    - wart niender gelâzen dâ.
    - die gevangen wurden sâ
    - hin und her wît in diu lant
    - zerteilet und gar zersant.
    - vier wochen und ein halbez jâr
    - was dô gewesen, daz ist wâr,
    - daz Alexander mit her
    - die stat besaz mit rîcher wer.
    - diu vorhte daz der wîse man
    - die stat mit solher kraft gewan,
    - betwanc in vil kurzem zil
    - wîter einlande vil,
    - wan si sô starc, so rîche was.
    - swaz man liset und sît las
    - latînescher buochstabn,
    - die wurden dâ von êrste erhabn
    - dô sie der wîs Agenor
    - gestiftet hât ê dâ vor.
    - ir kraft, ir hêrschaft was sô wît
    - daz von ir wart gestiftet sît
    - Kartagô in Africâ,
    - Têbê in Bêôtîâ.
    - swem sie tiuschen ist erkant,
    - dem ist Tîre Sûr genant.
    - wie sie gemachet wurde widr
    - und wie daz geschæhe sidr,
    - daz wil ich ûz der ahte mîn
    - ze sagenne hie lâzen sîn.
    - die âventiure haben sol
    - ir herre! der bedarf ir wol,
    - daz man iht manger hande wege
    - dar in ze wîzenne phlege.
  - chapter[n=120]:
    - Gen Rôde huop sich dô mit kraft
    - Alexanders ritterschaft,
    - diu gap sich im sâ zehant.
    - wie er besazte sîniu lant? -
    - Sôcrates, ein wîser degn,
    - solde dô Zilîzje phlegn
    - und die næhsten inseln gar
    - twingen dô mit sîner schar.
    - swaz lande Tîre gelegen was,
    - der phlac ouch Philôtas
    - und twanc diu næhsten bîlant.
    - dô wart Ephestiôn gesant
    - durch twingen ûz mit grôzem her
    - in vil schiffen ûf dem mer.
    - Clêander und Pnîtagoras,
    - swaz heres mit den komen was,
    - die santer werlîche
    - anthalp in diu rîche.
    - in Paphlagônje was
    - der rîche künec Calas,
    - der hâte ouch bîlande vil
    - betwungen an dem selben zil.
    - diu âventiure seit alsus
    - daz der vürste Antigonus
    - Lîcaônje solde phlegn.
    - swaz dem lande was gelegn,
    - diu betwanc Antigonus.
    - der herzoge Balacrus
    - betwanc Milête die stat.
    - die hâte Dârîus besat
    - mit einem vürsten wît erkant
    - der was Hidarnes genant.
    - den vertreip er dannen sâ,
    - stat und lant betwanc er dâ.
  - chapter[n=121]:
    - Hegelôch und Amphotêr,
    - die zwêne rîchen vürsten hêr
    - wâren ûf dem mer gevarn
    - mit vil werlîchen scharn
    - in sehzec und hundert schiffen.
    - sie hâten gar begriffen
    - mit ir ellenthafter hant
    - al diu wîten bîlant
    - diu enzwischen Asîâ
    - lâgen und Achâjâ.
    - ze Kîun lac Farnâbâzus
    - den der künec Dârîus
    - dâ vor hâte dar gesant.
    - swâ der von wârheit bevant
    - der Mâzen helfære,
    - den tet er mange swære
    - und vuoctin arbeit genuoc,
    - ir helfer vienc er und sluoc
    - swâ er begreif deheinen ie.
    - nû widervuoren ime die
    - dô mit rîchen dingen
    - Alexander solden bringen
    - den zins von mangen landen
    - diu den zins im sanden.
    - die vienc er und sluoc sie gar.
    - nû hât er in sîner schar
    - zwêne vürsten rîche
    - die wâren werlîche
    - mit im komen in daz lant,
    - Apollônides der wîgant
    - der von art ein vürste was,
    - und ouch Atanâgoras
    - ein herre grôz von Persîâ.
    - den liez er die gevangen sâ
    - und die stat. in daz rîche
    - huop er sich krefteclîche
    - und tet den Mâzen schaden vil.
    - dar nâch kurzlîch in dem zil
    - kam er ze Kîun wider dan.
    - dô kâmen Alexanders man
    - Hegelôch und Amphotêr
    - mit mangem helde muotes hêr
    - ze Kîun vür die veste sâ
    - und sâzen mit gewalte dâ.
    - Sie vunden dâ der vürsten her
    - 'in vil manlîcher wer:'
    - swaz dô geschæh under in,
    - den ûzern her, den inren hin,
    - des mac ich hie niht gesagn.
    - swer dô gevangen und erslagn
    - wart, daz wil ich hie lân,
    - des wart dô vil und mê getân
    - denne ich welle sagen hie.
    - doch wil ich iu künden wie
    - 'den inren nâhet ungewin:'
    - sie zerwurfen under in,
    - ir zorn wart sô vîentlich
    - daz sie wâfenten sich
    - gegen ein ander ûf die wer.
    - dô teilte sich der Persen her
    - ûfn ander vîentlîche enzwei.
    - dô die Mâzen daz geschrei
    - und daz geschelle vernâmen,
    - vür diu tor sie kâmen
    - unde hiewen sie sô nidr
    - daz sich dâ niemen sazte widr
    - und es niemen wart gewar.
    - ê daz sie kâmen mit ir schar
    - in die stat gedrungen,
    - dô wurde gar betwungen
    - sunder danc und âne wer
    - von Persîâ der vürsten her.
    - dô wart erslagen manec man
    - des ich niht genennen kan.
    - die den Persen wâren bî,
    - die ellenthaften vürsten drî
    - wurden ouch gevangen sâ.
    - nû vunden unser vürsten dâ
    - zwelf schiff ûf dem mer
    - diu truogen gein manlîcher wer
    - helde unwandelbære.
    - wol drîzec schiffe lære
    - sie bî den selben vunden,
    - der sie sich underwunden
    - und viengen alle die schar
    - die diu zwelf schif truogen dar.
    - dô wart schaden vil genomn.
    - durch solt der Persen wâren komn
    - driu tûsent Kriechen in daz lant,
    - die viengen sie ouch sâ zehant.
  - chapter[n=122]:
    - Dô diz geschehen was alsus,
    - der herzog Aristônîcus
    - von Medimnêâ dem lande,
    - den man sô vrech erkande
    - daz er mit sînen rotten
    - roubte die galjotten,
    - den Mâzen zallen zîten leit
    - tet und manec arbeit.
    - dem vuoren werlîche bî
    - piraticî lembî,
    - daz was ein galjotten her,
    - die roubten lant unde mer.
    - der selbe vürste enwesse niht
    - umb die grôzen geschiht
    - diu ze Kîun was geschehn.
    - die Persen wolde er hân gesehn
    - und wold Alexanders man
    - mit ir râte rîten an.
    - des tages gâhter ûf die vart
    - dû diu stat gewunnen wart,
    - gegen der veste mit der schar.
    - alsus kam er des nahtes dar.
    - dô vrâgten die wahtære
    - wer dô komen wære.
    - sie sprâchen 'Aristônîcus
    - ist aldâ. Farnâbâzus
    - den wolden wir vil gerne sehn
    - und unsers willen im verjehn
    - wie er geriet uns daz wir
    - solden varn nâch sîner gir.' -
    - "'ja! der ist hie, doch slâfet er:"
    - swer in ze sprechenne ger,
    - der beite sîn unz morgen vruo,
    - wir bringen in dem vürsten zuo.'
    - sie sprâchen 'daz sol sîn getân,
    - wir süln in gerne ruowen lân'.
    - Dirre mære wâren geil
    - die wahtær, ir lief ein teil
    - zuo dem vürsten rîche
    - und sagten im heimlîche
    - die gewæren mære
    - wie dô komen wære
    - der in die grœsten arbeit
    - ie tet und daz grœste leit.
    - dô machete sich ûf diu schar
    - heimlîche und stille gar
    - und bereiten sich ze wer
    - in der habe und ûf dem mer
    - unde grifen sie die schar.
    - ê daz sies wurden gewar,
    - dô vuorten sie gevangen dan
    - den vürsten und sîne man.
    - Câres von Atêne
    - der was ze Mitelêne
    - mit zwein tûsent Persen komn
    - und hâte an sich die stat genomn.
    - den besâzen dô mit kraft
    - die vürsten und diu ritterschaft
    - und twungen in daz er die stat
    - gap und sie geleites bat
    - in Imbrun daz einlant.
    - daz gâben sie im dô zehant.
    - dô dem herren unverzagt
    - Alexander wart gesagt
    - diz vröudebære mære,
    - der wîse unwandelbære
    - gap den sînen durch ir nôt
    - grôz und rîch botenbrôt.
    - Câres der vürste dannen schiet.
    - War mit der werlîchen diet
    - Alexander nû sî komn,
    - der er sich hæt an genomn,
    - daz wil ich iu machen kunt.
    - er vuor an der selben stunt
    - gewalteclîch âne wer
    - gen Jerûsalem mit dem her.
  - chapter[n=123]:
    - Jaddus und die Juden gar
    - mit vorhten wâren, dô diu schar
    - gegen der stat nâhen began.
    - Jaddus der vil guote man
    - der vorhte sêre den tôt,
    - 'eine vasten er gebôt:'
    - kiuscheclîche drîe tage
    - mit gebete in sünden klage,
    - in vlêhender diemüete
    - vlêhten sie die güete
    - diu nie wart übergüetet
    - noch überdiemüetet
    - und die Krist überguote,
    - dô er sich diemuote
    - durch unser süntlich arbeit
    - in menschlîche brœdekeit,
    - dazs in tet helfe schîn erkant.
    - ir opher brâhten sie zehant
    - unser schephære
    - daz er sie von ir swære
    - durch sîne güete lôste
    - mit sînem süezen trôste.
    - daz geschach, wan Got noch nie
    - die sîne in nœten verlie.
    - des nahtes dô diz sus geschach,
    - der bischof slief, ein stimme sprach
    - hin zim in dem slâfe alsô
    - "'dû solt wachen! wis vil vrô,"
    - wan ich wil sîn bî dir ze wer!
    - vruo, sô Alexanders her
    - komt, sô sült ir des niht lân,
    - ir sült gen im vil schône gân
    - und alle tragen wîz gewant,
    - sô diemüete ich sâ zehant
    - sînen zornigen muot,
    - daz er iu wirt sanft unde guot
    - und im des wirt ze muote
    - daz er iu kumt ze guote'.
    - Als der ander morgen schein,
    - die Juden wurden des enein
    - daz sie tâten als in Got
    - geboten hæte. sîn gebot
    - 'leisten sie mit vlîze:'
    - sich huoben alle wîze
    - mit diemuot vür die stat al hin.
    - ein bühel ist genant Sophin,
    - dâst ein gerüst ûf gesat,
    - dar abe siht man in die stat,
    - dâ stuondens ûf unde bitn
    - unz Alexander kam geritn.
    - der bischof was vil wol bekleit
    - nâch gotlîcher werdekeit.
    - mange stôle guldîn
    - truoc er, diu gap liehten schîn
    - geliutert und gereinet
    - von golde, wol gesteinet
    - mit mangem jâchande.
    - ob dem wîzen gewande
    - truoc er ein infel sîdîn,
    - diu gap von steinen liehten schîn,
    - von guldînen buochstabn
    - was in êbrêisch dran gegrabn
    - Tetragramaton, der name
    - Gotes der vil lobesame.
    - die andern al gelîche
    - truogen stôle rîche
    - von wîze wîz alsam ein snê.
    - gekleidet nâch der alten ê
    - hâten sie sich ûz genomn
    - und wolden von der stat niht komn
    - ê daz sie war genâmen
    - daz die Mâzen kâmen.
  - chapter[n=124]:
    - Dô sâhens Alexandern
    - verre vor den andern
    - rîten mit werlîcher kraft,
    - nâch im die grôzen ritterschaft
    - mit vîentlîchen siten komn.
    - er hâte sich verr ûz genomn
    - und reit hin vor sîner schar.
    - als er kam zen Juden dar,
    - die sîne hiez der wîgant
    - stille halten, sâ zehant
    - erbeizter vor den Juden hie,
    - vür den bischof er dô gie.
    - als er gesach den namen Gots,
    - durch die lêre sîns gebots
    - betet er den namen an
    - den bî im truoc der guote man.
    - er bôt im manec êre
    - nâch gotlîcher lêre.
    - des wart daz Gotes liut vil vrô,
    - sie sprachen al gelîche alsô
    - der eine und ouch der ander
    - "'künec Alexander,"
    - Got lâze dich mit sælden lebn
    - und ruoche dir mit vröuden gebn
    - iemer wernder sælden teil
    - und vüege daz êr unde heil
    - niemer werde dir benomn!
    - wis uns und Glote willekomn!'
    - des saget in der herre danc
    - güetlîch âne valschen wanc.
    - Dô daz Parmênîôn ersach
    - z Alexander er dô sprach
    - "'Alexander, herre mîn,"
    - nû sag mir durch die hulde dîn,
    - durch waz hâstû disen man
    - sô vlêhlîche gebeten an,
    - und manger heizet herre dich
    - dem dise liute zinsent sich?'
    - er sprach 'ich wil dich wizzen lân
    - 'durch waz ich ez habe getân:'
    - ich êrtin niht, ich êrte Got
    - und des hœhsten Gotes gebot
    - in des botschaft er noch stât
    - und sînen namen bî im hât.
    - dô mir von êrst ze muote wart,
    - ich wolde varn ûf mîne vart
    - und wolde twingen elliu lant,
    - mir wart der hœhste Got erkant,
    - der schein mir in der selben wât
    - in der hie sîn bote stât,
    - und hiez mich âne vorhte varn.
    - sîn kraft wolde mich bewarn
    - und wolde Persîam daz lant
    - mir geben gar in mîne hant
    - und beide hie, dort und dâ
    - gar diu rîche in Asîâ.
    - der hât genâden alsô vil
    - daz ich des niht zwîveln wil,
    - swes ich beginne, ez muoz ergân
    - die wîle ich sîne hulde hân.
    - den hân ich gebeten an
    - und an im gêret disen man,
    - sît ich in dem gewande
    - niemen sît erkande
    - wan alhie, dô mir diz gewant
    - die Gotes bîschaft tuot erkant.'
  - chapter[n=125]:
    - Ûf huobens sich hin wider in
    - gen Jerûsalêm von Sophin.
    - als er kam hin an die stat,
    - den bischof er sich wîsen bat
    - in den Gotes tempel sâ.
    - daz geschach, er gap aldâ
    - sîn opher, Got er êrte
    - als in der bischof lêrte.
    - Nû diz allez was geschehn,
    - der êwart lie den künec sehn
    - ein buoch dâ was geschriben an
    - waz Dânîêl der wîse man,
    - der Gotes wîssag, ie gesprach,
    - an dem er geschriben sach
    - daz eines Kriechen gewalt
    - sô grôz und ouch sô manecvalt
    - werden solde daz sîn hant
    - betwunge Persîam daz lant.
    - daz was sô vremde bî den tagn
    - daz ez muoste vor hin sagn
    - wîssagend überlût
    - Dânîêl der Gotes trût.
    - dô der êwart gelas
    - die rede als si geschriben was,
    - Alexander wart vil vrô.
    - in sînem muote dâhter sô
    - daz er der Kriechen wære
    - von dem diz selbe mære
    - diu gotlîche wîsheit
    - sô verre hæte vor geseit,
    - er sprach 'ir herren, swes ir gert,
    - des sît ir von mir gewert.
    - nû sprechet! swes ir wellet gern,
    - des wil ich iuch hie gewern.'
    - Sie sprâchen 'lieber herre mîn,
    - süln wir des gewis sîn
    - daz dîn genâde uns wil gewern
    - des wir an dich wellen gern?'
    - der künec sprach 'benamen, jâ!'
    - der Juden bischof sprach dô sâ
    - "'herre, sô lâz uns die ê"
    - dis wir hân von Moysê
    - und von des hœhsten Gotes gebote,
    - leisten âne vorhte Gote.'
    - der künec sprach 'daz sî getân!' -
    - "'sô rûoche uns, lieber herre, lân"
    - daz sibende jâr von zinse vrî,
    - und swaz in Babilônje sî
    - Juden oder anderswâ
    - in Medjâ und in Persîâ,
    - daz die niemen von ir ê
    - getrîben müge. nihtes mê
    - wellen wir an dich nû gern.
    - wil uns dîn hulde des gewern,
    - sô ist uns diu genâde dîn
    - genædeclîche worden schîn.'
    - dô sprach der degen stæte
    - daz er daz gerne tæte.
    - dô vröute sich diu Gotes diet,
    - daz sî Got alsus beriet,
    - sie sprâchen 'herre, sît daz dû
    - dich an uns hâst gêret nû
    - nâch gotlîcher lêre,
    - sô wellen wir ein êre
    - und an lobe ein lebendez lebn
    - dînem hôhen namen gebn
    - dâ bî man dîn gedenken mac
    - 'biz an den jungesten tac:'
    - swaz under uns Lêvîten sî
    - in dem geslehte von Lêvî,
    - der sol iemer einer sîn
    - nâch dir genant. den namen dîn
    - wellen wir in unser ê
    - dem gesleht iemer mê
    - 'zeinem erbe durch dich lân:'
    - daz sî durch dîn êre getân.
    - uns muoz dîn name geniuwet sîn
    - in der grôzen gehügde dîn
    - und sol niemer mê zergân
    - biz Got lât unser ê gestân!'
    - der rede was der künec vrô,
    - der êren danket er in dô.
    - die Juden lobten sêre Got
    - und sîn gotlich gebot
    - daz er sie alsô lôste
    - mit sînem süezen trôste.
    - Alexander dannen schiet,
    - er lie der israhêlschen diet
    - einen stolzen wîgant
    - der was Andrômachus genant.
    - dirre vürstlîche degn
    - solde ir und des landes phlegn.
    - die stete gegen im vuoren,
    - in sîn gebot sie swuoren
    - übr al daz künecrîche
    - und enphiengen in güetlîche
    - mit einem muote hie und dâ.
  - chapter[n=126]:
    - Nû was aldar von Persîâ
    - Saraballâ gesant
    - zeinem rihter in das lant,
    - daz tet der künec Dârîus.
    - der êwarte Jaddus
    - hât einen bruoder bî im dô,
    - des gemüete stuont alsô
    - wie er daz reht erwürbe,
    - swenn sîn bruoder stürbe,
    - daz er êwart wære.
    - diu gerndes herzen swære
    - sîn herze dicke in sorgen stiez,
    - Manasses der selbe hiez.
    - diz was der Juden wille niht.
    - von der selben geschiht
    - nam er im ze wîbe dâ
    - Saraballen tohter sâ,
    - daz er im mit gewaltes kraft
    - gehulfe dirre hêrschaft.
    - 'diz lobter im: ez geschach,'
    - daz reht er mit gewalte brach
    - und half im âne reht des namn.
    - des muosten sich die Juden schamn,
    - sie hiezen in die vrouwen lân
    - 'odr von Gotes ambet gân:'
    - dô was im daz schœne wîp
    - lieber dan sîn selbes lîp
    - und was ir alsô gerne bî
    - daz er daz ambet lieze vrî
    - von herzen und von sinnen
    - durch der vrouwen minnen,
    - wan er in sînen sinnen
    - die schœnen muoste minnen.
    - Dô mohter niht belîben dâ,
    - mit der schœnen Isachâ
    - vuor er ze sînem sweher dô
    - von Jerûsalêm, der was sîn vrô.
    - der wonte in monte Garizim.
    - eine gegene gap er im,
    - diu was Abigsâ genant,
    - die bûweter sâ zehant.
    - nû gap Saraballâ
    - den Juden grôze gâbe sâ,
    - dâ mit er ir mangen schiet
    - von ir ê und von ir diet,
    - daz sie ze sîner tohter man
    - in sîne gegene vuoren dan
    - und wolden dâ belîben.
    - mit heidenischen wîben
    - sie aldâ gesâzen,
    - ir ê sie gar vergâzen.
    - dô sach Saraballâ
    - daz sie begunden wahsen dâ
    - bî sînem sweher und bî im.
    - er wolde in monte Garizim
    - mit rîlîchen sachen
    - ein solich tempel machen
    - als in Jerûsalêm dô was
    - dâ man Gotes dienest las,
    - daz dâ vor ê Zorobabêl
    - wider bûte in Israhêl
    - dâ Nâbuchodônosor
    - lange brach ê dâ vor
    - Salomônis tempel nidr,
    - nâch dem wart diz gemachet sidr.
    - ein alsolhez wolden sie
    - bî im hân gemachet hie.
  - chapter[n=127]:
    - Solden sie daz machen sus,
    - daz müese der künec Dârîus
    - lân mit sîner hulde ergân
    - odr sie müesten ez lân.
    - des hâten sie ê lange zil
    - mit guote dicke engolten vil,
    - daz sie ze keinen stunden
    - ez nie erwerben kunden.
    - daz muote sie und tet in wê.
    - sie wolden eine sunderê
    - von den Juden scheiden,
    - Juden noch heiden
    - wâren sie vil mange zît
    - dâ vor und lange sît
    - hiez man sie Samarîten.
    - sie hâten in den zîten
    - in ir ê niht mêre
    - der gotlîchen lêre
    - wan diu vünf buoch von Moysê.
    - ir sunderleben und ir ê
    - hâten lâzen in den tagn
    - 'diu buoch der reinen wîssagn:'
    - sie wolden Juden heizen niht.
    - geschach den Juden leides iht,
    - dô jâhens an den zîten
    - sie hiezen Samarîten.
    - swenn abr ir dinc nâch wunsche gie,
    - geschach in wol, sô jâhen sie
    - sie wæren ouch der selben diet
    - die Glot von Egipten schiet.
    - sus wâren sie gescheiden
    - von Juden und von heiden,
    - sie hâten beidenthalp begebn
    - Juden unde heiden lebn
    - und lebten doch gar wider Got
    - und wider al sîn gebot.
  - chapter[n=128]:
    - Dô diu selbe schar vernam
    - daz Alexander dô kam,
    - sie vuoren im engegen sâ.
    - dô brâhtim Saraballâ
    - ahte tûsent helde guot
    - in vrecher wer vil hôchgemuot
    - und bôt im sînen dienest dô,
    - des was Alexander vrô.
    - nû bâtens in daz er sie
    - daz tempel lieze machen hie.
    - als er des gebeten wart,
    - er lobtin, an der widervart
    - wolde er in des urloup gebn,
    - ob er die zît solde gelebn.
    - doch tet erz durch ir helfe sît.
    - sie bûtenz. ez stuont lange zît
    - biz nâch der Gotes ûfvart
    - Jerusalêm zerbrochen wart,
    - dô sî Rômære brâchen,
    - und Gotes anden râchen.
    - ouch bâten sie in mêre
    - daz er die selben êre
    - in gæbe und ouch daz vrîe lebn
    - daz den Juden was gegebn.
    - er sprach 'nû sagt mir âne strît
    - ob ir ouch rehte Juden sît?'
    - dô verjâhen sie des im
    - daz Manasses und Efrâim
    - wæren des geslehtes stam
    - an dem ir vruht urhap nam.
    - sie getorsten sich niht mæren
    - daz sie Juden wæren,
    - sie getorstens ouch versprechen niht
    - von der süntlîchen geschiht
    - daz sie hâten sich ergebn
    - sunder in ein sunderlebn.
    - Dô sprach der zühte rîche
    - vil gezogenlîche
    - "'iuwer zwîvel ist sô grôz,"
    - daz ir sît der Juden gnôz,
    - daz ich iuch heizen wil daz ir
    - widervart und dienet mir.
    - ich gihe daz ich daz vrîe lebn
    - niuwan den Juden hân gegebn.
    - wæret ir Juden, iu wær bereit
    - 'disiu selbe werdekeit:'
    - des sült ir niht sus jehen ir.
    - nû vart hin und dienet mir!'
    - die hâten beidenthalp verlorn,
    - den künc, ir ê und Got verkorn.
    - daz rach Alexander Gote,
    - er wart genant von Gotes gebote
    - Gotes geisel, wan er rach
    - swaz Gote unrehte dô beschach.
    - durch daz was er ûz gesant
    - daz Gote ræche sîne hant
    - daz unreht an verworhter diet,
    - diu sich von Gotes gelouben schiet.
    - Got von dem ellenthaften man
    - sînen knehten vride gewan,
    - die im wâren undertân.
    - sînen zorn lisz er gân
    - von sîner hant übr alle die
    - sich von im gebrâchen ie.
    - vil manger Got richet
    - an dem der Gote brichet
    - sîne lêre und sîn gebot,
    - dem es doch wênec danket Got.
    - als Alexander geschach
    - der Gotes zorn und anden rach
    - und ez doch nie getet durch in
    - wan durch sînes lobes gewin,
    - und daz Got sîn wunder
    - zeicte an im besunder.
  - chapter[n=129]:
    - Rechende den Gotes zorn
    - vuor der degen wol geborn
    - von lande ze lande,
    - als in Got selbe ûz sande.
    - sîn vorhte wuohs hie und dâ.
    - Nû was der künc von Persîâ
    - mit leide zallen stunden,
    - wan in hât überwunden
    - der künec Alexander.
    - der vürsten vil besander
    - die im wâren undertân.
    - der herzog von Bactryîân
    - der was Bessus genant,
    - sîn rîcheit was sô wît erkant
    - daz der künec sîne kraft
    - vorhte an sîner hêrschaft
    - daz er nie man sô sêre entsaz,
    - ob er án in kêrte sînen haz.
    - die liute von Bactrîân
    - die Bessen wâren undertân,
    - 'wâren wunderlîcher site:'
    - in wonten zallen zîten mite
    - niuwan urliuge und strît.
    - man kunde sie deheine zît
    - gein wer vinden unbereit,
    - daz her vil manec lant erstreit
    - daz ir kraft wart undertân.
    - sie muosten roubes sich begân,
    - sie warten ander gülte niht
    - als uns diu âventiure giht.
    - bî Zîtîâ dâ lac ir lant.
    - von Persîâ des künges hant
    - lêch daz lant dem vürsten wert
    - nâch manschaft als es was gegert.
    - Dô kam der vürste Bessus,
    - als im der künec Dârîus
    - enboten hât unde bet,
    - ze Babilônj in die slat.
    - den bat des rîchen künges munt
    - daz er ime tæte kunt
    - sînen rât und sînen muot
    - wie sîn gewerbe in dûhte guot.
    - dô riet der vürste sâ zehant
    - daz er krône rîcheit lant
    - lieze an eine wâge
    - und vriunde, man und mâge
    - lieze lêren arbeit
    - biz daz er sîn herzeleit
    - nâch êren überwunde.
    - er riet, swâ er den vunde
    - der durch reht im hulfe niht
    - als ez vil dicke geschiht,
    - daz er den mit solde,
    - mit silber und mit golde
    - an sich gewinnen solde,
    - ob er sich wern wolde.
    - 'Dem râte wart dô volge schîn:'
    - in allem dem rîche sîn
    - der künec sich besande,
    - von mangem vremden lande,
    - man sach die boten strîchen
    - in verren künecrîchen
    - nâch helfe dar, her und hin,
    - als ez was geboten in,
    - und wurben vil grœzlîche
    - umb grôze helfe rîche.
    - diu mêrte zallen zîten sich,
    - von tag ze tage tegelich
    - den Persen wuohs ir ritterschaft,
    - sie ruomten sich ir grôzen kraft
    - und hâten manger hande drô.
    - Wie Alexander lebte dô?
    - sîn heil noch sîn êre
    - gevröute in nie sô sêre
    - daz er überspræche sich.
    - swie daz sî unmügelich,
    - er muoz vil guoter zühte hân
    - des dinc man siht nâch wunsche gân.
    - mac sô diu zuht an im gesign
    - daz er die zunge lât gelign
    - 'und überiges sprichet niht:'
    - der nâtûre wârheit gibt
    - daz niht sô lîhte wære
    - (daz man doch habe sô swære)
    - sô daz ein man die zungen
    - habe alsô betwungen
    - daz si die rede verbære
    - diu niht ze redenne wære.
    - überigiu wort verbar
    - 'der künec Alexander gar:'
    - er sweic stille und lisz sie dröun.
    - man sach in sîn gemüete vröun,
    - er tet diu werc, verbar diu wort,
    - sîn zuht was aller zühte hort.
    - ze nôt er doch mit witzen sprach,
    - 'swie manz an in vordern sach:'
    - er hiez zallen zîten spehn
    - die vîend und ir kraft besehn.
  - chapter[n=130]:
    - Sus kam der sælden rîche
    - mit kreften werlîche
    - vür die stat ze Gazâ.
    - Bêtis von Persîâ
    - ein vürstlîcher wîgant
    - was dar ze herzogn gesant,
    - dem was - als ich vernomen hân
    - stat und lant undertân.
    - diu stat was werlîche behuot
    - mit mangem helde hôchgemuot
    - und mit rîches bûwes kraft.
    - dâ saz der degen ellenthaft
    - Alexander mit dem her,
    - er vant dô manlîche wer.
    - swaz antwerke er brâhte dar,
    - diu verbranten sie vil gar.
    - swelher hande strît er ie
    - mit den sînen kêrte an sie,
    - sô was ir wer sô grôz bereit
    - daz er schaden von in leit.
    - der âventiure wârheit giht
    - daz Alexanders wunders iht
    - möhte bî der zît geschehn,
    - er möhte ein zeichen vor hin sehn
    - daz im mit rehter bîschaft
    - erzeicte vor des wunders kraft.
    - 'als daz selbe im dô geschach:'
    - einen rappen man dô sach
    - vliegen ob dem herren hin,
    - der lie vellen hin ûf in
    - einen ertschollen sâ,
    - den vuort er in sîner klâ.
    - sus vlouc er von im vürbaz
    - ûf eines turnes knoph er saz,
    - der was mit lîme wol bedaht.
    - der rappen vliegende vaht
    - als er gerne wær von dan,
    - dô klebten im die vüeze dran,
    - wan diu hitze was sô grôz
    - daz er smelzende vlôz,
    - als er wolde widere,
    - sô hafte im daz gevidere
    - und liez in niht ûf sîne vart
    - ê daz er dô gevangen wart.
    - Dô wart Aristander
    - besant. Alexander
    - vrâget in besunder
    - waz diz grôze wunder
    - an im bediuten wolde
    - und waz ez meinen solde.
    - er sprach 'diu stat muoz sich dir
    - ergeben, daz geloube mir!
    - doch soltû ze dirre zît
    - niht heben an die stat den strît,
    - ern sî gewerlich. daz rât ich
    - wan ich wol versihe mich
    - dir müeze schade widervarn.
    - 'dâ vor soltû dich bewarn:'
    - lâ disen tac mit vride sîn,
    - daz râtich ûf die triuwe mîn!'
    - der vride wart bestætet hie.
    - Dô der morgen ane vie,
    - dô was mit grôzer manheit
    - daz her ûf einen strît bereit
    - beidenthalp ûf nander.
    - sich wâfent Alexander
    - gein strîtes wer mit rîcher kraft.
    - dô huop sich diu ritterschaft
    - 'mit schiezenn und mit slegen grôz:'
    - der sluoc, der warf, der stach, der schôz
    - dô wuohs angestlîchiu nôt
    - an mangem der dô nam den tôt.
    - dô dranc Alexander vor
    - den sînen vaste unz an diu tor
    - und tet den inren schaden vil
    - und mê denn ich iu sagen wil.
  - chapter[n=131]:
    - Arabs ein werder wîgant
    - was dar von Persîâ gesant
    - durch lobelîchen ritters prîs,
    - er was küene, an strîte wîs.
    - dô der Alexandern sach
    - wie er sluoc unde stach,
    - er dranc zuo zim vaste hin
    - und sluoc vil mangen slac ûf in,
    - er und Alexander
    - sluogen vaste ûf nander.
    - der Persen krefteclîche wac
    - ûf Alexandern einen slac
    - daz er vil bî die kraft im nam.
    - als er ze kreften wider kam,
    - er sluoc dem stolzen helde wert
    - die hant in der er truoc daz swert,
    - daz sie verre vuor dort hin.
    - dô schôz von der stat ûf in
    - ein schütze vîentlîche,
    - dem herren muotes rîche
    - gie der phîl unz an den zein
    - durch daz winster ahselbein
    - und daz im von der wunde
    - vil nâch swachen begunde
    - und unkreften an der zît.
    - dô kam diu naht und schiet den strît.
    - vil manec werlîcher degn
    - was des tages tôt gelegn,
    - den man sach sîn êre wern.
    - beidenthalben in den hern
    - wart schaden vil genomen dâ.
    - sus was der strît gescheiden sâ.
    - Dem künge wart dô sâ zehant
    - sîn bester arzât besant,
    - Philippe, der ûf Taurimunt
    - dâ vor machet in gesunt.
    - der zôch dem êregernden man
    - den phîl ûz der wunden dan.
    - sîne wunden er verbant
    - und heilte schier den wîgant.
    - als er begunde nû genesn
    - und genesen vil nâch wesn,
    - dar nâch an einem morgen vruo
    - hiez er diu antwerc trîben zuo,
    - die ebenhœhe unz an die grabn.
    - dô wart an die stat erhabn
    - der strît. mit grôzem zorne
    - der edel wol geborne
    - lêhen und eigen bôt
    - den sînen klagter sîne nôt
    - und mante sie und lie sie sehn
    - waz im dô leides wær geschehn.
    - daz reiztir haz und ir nît
    - ûf den vientlîchen strît,
    - sie wurden beidentbalp mit schadn
    - her ûz und hin în verladn.
    - diu stat vil wênec iht genôz
    - swaz man her ûz warf odr schôz.
    - die werhaften jungen
    - an die mûre drungen
    - und triben al die inren widr.
    - die mûre hiewen sie dô nidr
    - und zunten allenthalben an.
    - dû wart der ellenthafte man
    - Alexander sâ zestunt
    - von einem wurfe sêre wunt,
    - den warf mit kreften ûf in sâ
    - Bêtis von Persîâ,
    - der wart ouch tætlîch ungesunt
    - von manger grôzen wunden wunt.
    - den viengen Alexanders man
    - und vuorten in gevangen dan.
    - diu stat wart ie sâ zehant
    - zerbrochen und gar verbrant.
    - dô wûrden in den selben tagn
    - zehen tûsent man erslagn
    - ân ander volc daz ungespart
    - dô was, des vil verderbet wart.
  - chapter[n=132]:
    - Bêtis, den ich hân genant,
    - wart Alexander sâ zehant
    - brâht. als er in gesach
    - der künec zornlîche sprach
    - "'vür hin! er sol verderben"
    - und lasterlîche sterben!'
    - dô nâmen sie den wunden,
    - an wildiu ors sin bunden,
    - diu zugn in nâch des künges ger
    - durch die stat hin und her
    - und zervuorten in zehant.
    - alsus verdarp der wîgant.
    - dô hiez der künec sîne schar
    - die stat nider brechen gar
    - unz an die gruntveste.
    - dô rûmtenz die geste.
    - sie kêrten werlîche zehant
    - mit kreften gen Egiptenlant.
    - dô diz alsus geschehen was,
    - der herzoge Amintas
    - mit zehen schiffen was gesant
    - ze Mâzedônj in daz lant
    - daz er niuwe ritterschaft
    - bræhte mit werlîcher kraft
    - und aber werlîchiu her
    - sînem herren über mer
    - von sînen erbelanden
    - diu in ze herren nanden.
    - Dô der ellenthafte degn
    - was in botschaft underwegn,
    - dô was Alexander komn
    - '- als ich die wârheit hân vernomn -'
    - übr eine volle wochen
    - dô Gazâ was zerbrochen,
    - in Pelûsium daz lant.
    - der muotes rîche wîgant
    - lie sîne sarjande dâ,
    - mit den rittern kêrter sâ
    - in Egipten daz lant.
    - dô samenten sich sâ zehant
    - die herren von dem rîche,
    - sie enphiengen minneclîche
    - ir lieben lantherren dô,
    - sie wâren sîn ze herren vrô.
    - nû der künec dâ gesach
    - des vater sûl - als ich ê sprach
    - die sie dô dem wîsen man
    - ûf rihten dar dô er entran,
    - dar an vil wol geschriben was
    - wie er entran und künftec was
    - Alexanders sigenunft
    - und in Egipten sîne kunft, -
    - er vrâgte wes sie wære.
    - dô seitens im diu mære
    - allez von dem wîsen man,
    - wie er von dem lande entran
    - und wie der gote wârheit
    - im hæte daz vor wâr geseit
    - er solde ein kint in senden dar
    - dem sie solden dienen gar
    - und des lant und sîn hêrschaft,
    - der sie dô twanc mit sîner kraft.
    - wenn sie daz kint solden sehn
    - und wenne daz solde geschehn,
    - des sie belangte lange stunt,
    - unz in wart diu wârheit kunt.
  - chapter[n=133]:
    - "'Ich bin mit sælden nû her komn,"
    - ich hân von wârheit vernomn'
    - sprach der degen wol geborn,
    - "'daz mir ze vater was erkorn"
    - Nektânâbus der wîse degn
    - den man sach iuwer krône phlegn.
    - mir hât ervröut mînen sîn
    - 'daz ich nû weiz wer ich bin:'
    - diz lant sol von rehte sîn
    - nâch veterlîchem erbe mîn.'
    - sus viel er vür den stein alhie,
    - die schrift er balde zuo zim vie,
    - er kuste sî, mit vröude er las
    - daz dar an geschriben was.
    - nu hâter mâge vil aldâ
    - von geburt, die kâmen sâ
    - und gruozten in vriuntlîche.
    - diz wâren vürsten rîche,
    - die sîn ze mâge wâren vrô.
    - hulde swuoren im dô
    - gar die lantherren dâ.
    - Astacê von Persîâ,
    - den hâte Dârîus gesant
    - ze herzogen in daz lant.
    - Oron und Memphî,
    - zwei wazzer grôz wârn dâ bî,
    - diu schieden sînen gewalt.
    - Astacê der degen balt
    - mit kraft gen Alexander vuor,
    - in sîne helf er im swuor
    - und ergap an in vil gar
    - lant, hêrschaft und schar
    - und swes er was gewaltec dâ
    - daz er dar brâht ûz Persîâ.
    - Dô Alexander niemen vant
    - übr diu næhsten bîlant
    - der wider ime wære,
    - der hôhe unwandelbære
    - mit sînem her ze râte wart
    - daz er ûf der selben vart
    - gen Hammônes walde
    - dô wolde kêren balde.
    - ein betehûs dar inne was,
    - als ich an den mæren las,
    - dâ dô elliu heidenschaft
    - ir gelouben hœhste kraft
    - nâmen und ir reht vil gar.
    - vil müelich was daz komen dar,
    - wan von hitze was daz lant
    - sô viur heiz und ouch der sant
    - daz ez vil sêre brande.
    - in grieze und ouch in sande
    - die von der heizen sunnen
    - in hitze sêre brunnen,
    - rihten sich die wege dar.
    - dem künge widerrieten gar
    - die lantliute dise vart,
    - wan es im dô ze muote wart,
    - dô muostez unwendec wesn,
    - er solde sterben odr genesn,
    - er wolde doch dar kêren
    - sînen goten z êren,
    - wan Hammône und allen gotn
    - was diu êre dô gebotn
    - daz in der vorst gewîhet was
    - und man ir dienst dar inne las.
  - chapter[n=134]:
    - Alexander was nû komn
    - mit den dier hâte an sich genomn,
    - in paludem Marêôtim.
    - mit prîsanten kâmen zim
    - boten die hât im gesant
    - Cîrêne daz rîche lant,
    - daz swuor sîner hêrschaft
    - iemer wesen zinshaft.
    - des was der hôchgemuote vrô,
    - in sînem muote dâhter dô
    - vollevüeren die vart
    - der im ê ze muote wart.
    - sus nam er zuo zim sîne man,
    - den andern tac huop er sich dan
    - durch mange wüeste wilde.
    - in holz noch in gevilde
    - dehein schate küele bar,
    - in dem sande wuot diu schar,
    - als man sî sæhe in wazzer sîn.
    - öl wazzer unde wîn
    - began von hitze wallen
    - ûf den soumen allen,
    - von der hitze was daz her
    - vil bî verzagt und âne wer,
    - sie wânden alle wesen tôt.
    - vür die sunnen sich dô bôt
    - ein wolken dicke unmâzen grôz
    - daz solhen regen nider gôz
    - daz Alexanders ritterschaft
    - wider kam zir besten kraft.
    - sus vuocte sich nâch sælden ie
    - swaz Alexander ane gie.
    - Got wolde in noch vürbaz bewarn!
    - daz her begund irre varn.
    - dô kam vil rappen vür die schar
    - ûf den wec gevlogen dar,
    - die wîsten sie den rehten phat
    - gegen der gote betestat.
    - hie was der reht urhap
    - der anevanc ir glouben gap,
    - ez hiez 'der Gote Gestüele'.
    - senfter luft vil küele
    - was in dem walde zaller zît,
    - die vogele sungn enwiderstrît,
    - mit rîchen vröuden manecvalt
    - zierte sich der gote walt.
  - chapter[n=135]:
    - Wie daz lant gelegen sî?
    - an einer sîten lît im bî
    - Etîôpîâ daz lant
    - dâ die môre sint erkant.
    - sundert gein Arâbîâ
    - ist ein lant gelegen dâ
    - daz heizet Tragôdîtis.
    - uns tuot diu âventiure gewis
    - ez reiche unz an daz Rôte Mer.
    - sô wont ôsterhalp ein her
    - an den wonet nâhe bî
    - die heizt diu schrift Sîmuî.
    - nordert sînt Nasâmônes,
    - von den bin ich gewîset des
    - daz sie niuwan roubes phlegn.
    - bî dem walde sînt gelegn
    - Hamôniî ein wildiu diet.
    - dô diu zer wilde geriet,
    - sie machten veste disen walt
    - mit rîchem bûwe wol gestalt,
    - drîe mûre drumbe giengen
    - die den walt umbeviengen.
    - die ir kemphen wâren
    - in den selben jâren,
    - die lâgen zûzerst umbe sie.
    - in den inren mûren hie
    - lâgn ir wîp und ir kint.
    - nû wâren dô als noch sint,
    - ir êwarte bî ir gotn
    - als ez was ir ê gebotn.
    - ein brunne in guoter mâze grôz
    - vliuzet dâ als er dô vlôz,
    - "der heizt 'der Sunnen Brunne':"
    - des morgens sô diu sunne
    - ûf gât, der brunne ist lâ
    - und beginnet kalten sâ,
    - nâch der âventiure sage
    - wirt er sô kalt ze mittem tage
    - daz niemen sîn getrinken mac.
    - sô denn endet sich der tac,
    - sô wirt er warm. ze mitter naht
    - wallet er in solher maht
    - daz er niht ze nutze kumt
    - und nie man ze nutze vrumt,
    - man wolde danne sieden mite.
    - durch disen wunderlîchen site
    - hânt sie den ouch vor einen got
    - und durch des tiuvels gebot.
    - sîn opher und sîn gebet
    - der künec dô den goten tet,
    - von diu wart im trôst gegebn
    - die wîle daz er solde lebn,
    - daz er elliu rîche
    - alsô gewalteclîche
    - twingen solde in sîne kraft
    - dazs im würden zinshaft.
    - dô kâmen die ich hân genant
    - über al diu næsten lant
    - und swuoren im hulde dâ.
    - dô kêrter von dannen sâ,
    - von Hammône vuor er dô
    - in die insel ze Phârô
    - und in Marêôtim.
    - sîne sinne rieten im
    - ez wær im gar daz beste,
    - möhte er eine veste
    - gemachen in daz rîche
    - daz er gewalteclîche
    - behabte deste baz diu lant.
    - die veste bûwet er zehant
    - sîns gewaltes urhap,
    - 'sînen namen er ir gap:'
    - sî hiez der wandels vrîe
    - nâch im Alexandrîe.
    - diu stôzet an Egiptenlant,
    - si ist der lande slozbant
    - Egipte und Babilônje.
    - die von Mâzedônje
    - begunden sî sô vesten
    - daz si vil bî zer besten
    - und zer rîchsten wart erkant
    - über heidenischiu lant.
  - chapter[n=136]:
    - In dirre selben jâre zil
    - was dô gewürmes alsô vil
    - daz sie daz rîche wuosten
    - und daz die liute muosten
    - daz lant unberhaft lâzen lign,
    - in mohte niemen an gesign.
    - der ellenthafte wîse man
    - mit listen denken began
    - wie er gedæht einer wer
    - von der diu stat und sîn her
    - iemer vride hæten,
    - daz in die würme iht tæten.
    - do santer in Egiptenlant,
    - dâ der Gotes wîgant
    - der heilege Jerêmîas
    - der wîssage begraben was,
    - und hiez dô sîn gebeine
    - das heileg und daz reine
    - nemen unde bringen dar
    - und hiez ez in die mûre gar
    - al umbe legen. daz ergie.
    - sît daz geschach, sô wart ouch nie
    - in der stat, daz hœre ich jehn,
    - eiterhafter wurm gesehn.
    - des giht diu rehte wârheit
    - als uns diu schrift hât geseit.
    - Ouch ist von im geschriben sô
    - daz er in Egiptô
    - het mit grôzer rîcheit
    - eine grôze stat geleit,
    - der ist der selbe name erkant,
    - Alexandrîe ist si genant.
    - ein vürste was geheizen sus
    - der werde vürst Eschalus,
    - dem bevalch er die stat.
    - Egiptenlant er phlegen bat
    - einen vürsten wîte erkant,
    - der was Peucestes genant.
    - Polîmones ein rîcher degn
    - mit drîzec schiffen solde phlegn
    - des phlûmes der vür Dâmiât
    - in daz mer durch Egipten gât,
    - der ist geheizen Nîlus.
    - der werd Apollônîus
    - solde mit rîchen dîngen
    - der lande zins im bringen
    - z Alexandrîe in die stat
    - als er gebôt und in bat.
    - Nû er z Alexandrîe lac,
    - mit schimphe grôzer vröuden phlac
    - und man dô sach mit vröuden sîn
    - vil edler juncherrelîn
    - als noch die jungen gerne sînt,
    - Ector, Parmênîônes kint,
    - 'stôrte ir aller vröude dô:'
    - sich vuocte ein ungelücke alsô
    - daz der juncherre guot
    - vuor ûf des wilden wâges vluot
    - und wolde durch kurzwîle badn,
    - sîn kleinez schif wart überladn
    - sô sêre daz ez dô versanc
    - und der juncherre ertranc.
    - daz vuocte in allen jâmers nôt,
    - umb des juncherren tôt
    - huop sich an dem selben tage
    - von dem her ein michel klage,
    - wan Alexander ê nie wart
    - dehein juncherr alsô zart.
    - swenne ein leitlich ungemach
    - geschiht als ez dô geschach
    - dâ stât vil gerne ein anderz bî,
    - jâ leider! daz ez alsô sî,
    - diz wart ouch bewæret dâ
    - mit einem grœzern leide sâ.
    - dem künge wart von wârheit
    - 'ein leitlîchez mære geseit:'
    - Andrômachus der wîgant
    - wær alsô lebende verbrant,
    - das hæten in den zîten
    - getân die Samarîten.
  - chapter[n=137]:
    - Aem(?) künge wurden swære
    - diu klagelîchen mære.
    - sîn botschaft er sande
    - gen Sîrîâ dem lande
    - mit grôzer werlîcher schar
    - und hiez die verderben gar
    - von den der vürstlîche degn
    - Andrômachus was tôt gelegn.
    - ouch hiez er verderben sâ
    - die vürsten von Mêdimnêa,
    - der was Aristônîcus
    - und der vreche Crîsôlâus,
    - die ze Kîun Amphotêr
    - vienc, der rîche vürste hêr,
    - und sîn geselle Hegelôch,
    - den elliu zageheît ie vlôch.
    - dem künge kâmen mære
    - im santen Atênære
    - ir gîsel und ir botschaft,
    - die ê mit werlîcher kraft
    - wârn ûz sînen hulden,
    - die buten nâch ir schulden
    - ir dienstlîche sicherheit.
    - der was der degen wol bereit
    - und enphienc sie sâ zehant.
    - er liez in wider gar diu lant
    - nâch manschaft, diu in sîne man
    - dâ vor ê gewunnen an.
    - 'vil lantherren tet er sam:'
    - ir aller sicherheit er nam,
    - im sicherten vil vürsten dâ
    - des küneges von Persîâ.
    - Nû hâte Dârîus gesant
    - hin ze Crête in daz lant
    - von Persîâ ein michel her
    - und von Spartân über mer
    - werlîche grôze ritterschaft
    - die mit vîentlîcher kraft
    - twungn daz selbe rîche.
    - dar wart vil krefteclîche
    - Amphotêr mit her gesant
    - duz er lôste daz lant.
    - als er dar kam, dô vluhen sâ
    - des künges man von Persîâ.
    - sus nam er daz selbe lant
    - widr in sînes herren hant,
    - daz im was vil nâch genomn.
    - nû was gewissiu botschaft komn
    - dem künege von Persîâ
    - wiez ergangen was aldâ
    - und daz Alexander dô
    - wær komen von Egiptô,
    - und in Africâ nû læge
    - und hôhes muotes phlæge
    - nâch küneclîcher lêre.
    - dô zwîvelt er vil sêre
    - waz im nû wær daz beste,
    - ob er der werden geste
    - in Mesôpotâmje bite
    - und in Bâbilônje strîte,
    - odr ob er solde entwîchen
    - gen sînen vesten rîchen,
    - die er hâte in Persîâ.
    - doch was daz lant vil veste dâ
    - von den zwein wazzern grôz
    - der ietwederz dâ nâhe vlôz,
    - Eufrâtes und Tigris.
    - ouch was der künec vil gewis
    - verre komender ritterschaft
    - mit helflîcher ritter kraft
    - von Zîtîâ dem lande,
    - die man werhaft erkande,
    - von Bactrâ, von Indîâ,
    - den vorhter sîn ze verre dâ
    - wan sie dar von ir rîchen
    - ze verre müesten strîchen.
    - ze jungest er sich doch beriet
    - daz er der werhaften diet
    - aldâ wolde bîten
    - und mit in dô strîten.
  - chapter[n=138]:
    - Do wuohs und wuohs des künges her
    - von tage ze tage in rîcher wer
    - ie grœzer baz unde baz,
    - wan sîn vorhte sêre entsaz
    - von Alexanders laster.
    - ie vaster und vaster
    - diu her begunden mêren sich
    - mit grôzen kreften tegelich,
    - des wart der Persen vil geil.
    - mê dann übr daz halbe teil
    - wart daz her vil græzer dâ
    - dan dâ vor in Zilîâ,
    - dô der sturm gestrîten was
    - von Taurimunt als ich ê las.
    - dar kam vil manger vremder gast.
    - ob ihtes ê dem her gebrast
    - an gezierde, an werlîcher kraft,
    - an unverzagter ritterschaft,
    - daz wart dô gebüezet sô
    - daz ez wart gezweiet dô
    - daz man ê sold eine hân.
    - daz vil lîhte wart gelân
    - durch die zal der grôzen schar
    - der sô vil was komen dar
    - daz sie wânden an der zît
    - al dirre welte geben strît,
    - wan sie der selbe wân betrouc
    - und in diu gewisheit louc,
    - sie reiten sich vil bez ze wer
    - dan ob sie hæten kleiner her.
    - Dô sich ze Babilônje gar
    - gesamenten die grôzen schar
    - von vremden landen verre,
    - der welte dritteils herre
    - Dârîus der rîche man
    - vuor in Mesopotâmje dan.
    - dô kam daz her vil gar zuo zim.
    - er zoget über Tigrim,
    - daz wazzer von dem Paradîs.
    - nû was mit im ein vürste wîs,
    - der was Satrôpates genant,
    - sîn marschalc der von sîner hant
    - hâte guot mit êren,
    - den hiez er vür hin kêren
    - mit tûsent helden wol bewart
    - die wege besehen ûf der vart.
    - dô gebôt der künc alsus
    - daz der vürste Mâzêus
    - sehs tûsent helde næme
    - sô Alexander kæme,
    - und im an dem geverte
    - der wazzer vürte werte
    - ouch hiez er in diu rîche
    - verwüesten al gelîche
    - dâ durch Alexander dar
    - solde varn mit sîner schar,
    - daz dâ die sîne envunden niht.
    - mit der selben geschiht
    - wânder in erwenden sus.
    - ein wazzer heizet Lîcus,
    - dâ was der künc und sîne man
    - mit ir kreften komen an
    - bewart nâch ritterlîcher art.
    - ein brücke aldâ geslagen wart,
    - dâ zogtens über sehs tage
    - nâch der âventiure sage.
    - Der künec herbergete dâ
    - in der stat z Arbêlâ,
    - daz ander her dort und hie,
    - als es ie der man gevie,
    - also herbergeter dô.
    - Ein wazzer heizt Bôumêlô,
    - dâ lac daz her über al
    - ze berge bî und ze tal
    - ûf einen wünneclîchen plân
    - eben sleht und wol getân
    - sô wîter ougen weide
    - daz die vil breiten heide
    - niemen gæhes übersach.
    - si was hert unde vlach.
    - swaz brâmen und stûden dran
    - stuont, die hiez der wîse man
    - al der sarjande schar
    - slihten, abe riuten gar
    - wan er dâ wolde strîten
    - und der vînde bîten.
    - ouch gebôt er an daz lebn
    - dem lantliut, sie solden gebn
    - rehte guoten market dâ
    - daz tâten die lantliute sâ.
    - den ban er vridete dan und dar.
    - vil schalclîche was diu schar
    - aldâ mit grôzer rîcheit
    - gein Alexanders her bereit.
  - chapter[n=139]:
    - Dô dem herren unverzagt
    - Alexander wart gesagt
    - mit rehter wârheit alsus
    - daz der künec Dârîus
    - hæte ein alsô michel her,
    - mit als manlîcher wer,
    - er gedâhte wie daz möhte wesn
    - wan ir sô lützel was genesn
    - in dem êrren strîte,
    - wier in sô kurzem zîte
    - iemer des gedæhte
    - daz er zesamene bræhte
    - sô grôz her in sô kurzen tagn
    - und ir was ê sô vil erslagn
    - und alsô vil gevangen,
    - von den er hæte enphangen
    - triuwe und stæte sicherheit,
    - der helfe im müeste sîn verseit, -
    - durch die selben geschicht
    - wold er ir kraft gelouben niht.
    - die sîne er doch besande.
    - von mangem vremeden lande
    - kâmen im die sîne dar
    - mit manger wünneclîcher schar
    - der er mit guote ouch vil gewan.
    - dô kam der hôchgemuote man
    - mit den ritterscheften grôz
    - hin dâ Eufrâtes dô vlôz
    - daz wazzer, von dem Paradîs.
    - der hôchgeborne herre wîs
    - mit den sînen sich beriet
    - ob er die ellenthafte diet
    - mit deheinen dingen
    - dar über möhte bringen,
    - wan niender übr daz wazzer hie
    - deheiner slahte brücke gie.
    - Dô kunde niemen im verjehn
    - daz ez möhte geschehn
    - wan ez was snel unde breit.
    - dû riet im sîn wîsheit
    - daz er hiez balde machen
    - mit krefteclîchen sachen
    - grôze ketenen îserîn.
    - er vant dâ kleiniu schiffelîn,
    - dar inne er über ziehen bat
    - die ketenen an daz ander stat
    - und in die erde zwicken
    - mit starken nagelen dicken.
    - die ketenen hiez er strecken,
    - mit hürden vaste decken.
    - sus wart ein brücke bereit,
    - swebend übr daz wazzer breit,
    - gestraht und ouch ein teil gebogn.
    - die sîne hiez er über zogn.
    - dô zwîvelten sie sêre
    - dort an der überkêre,
    - sie getorsten niht von vorhten dran.
    - dô hiez der êregernde man
    - daz vihe vor hin über jagn.
    - dô er die ritter sach verzagn,
    - dô reit er vor in allen an,
    - dar nâch rîten sîne man.
    - nû diu schar was überkomn
    - und in diu vorhte was benommn,
    - Alexander kêrte widr
    - und hiez die brücke houwen nidr
    - und lie sîz wazzer vliezen hin.
    - die sîne sprâchen under in
    - "'ôwê! war umb ist diz getân?"
    - ez mac uns wol ze leide gân!
    - werden vlühtec wir gesehn,
    - daz vil lîhte muoz geschehn,
    - war süln wir danne entwîchen
    - swenn uns in disen rîchen
    - ze vriunden ist diu vluht benomn?
    - wâ süllen wir ze vriunden komn?
    - wan wir sîn ûf ir ungewin
    - durch unsern vîentlîchen sin
    - in ze schaden her gesant,
    - dar umb hazzent uns diu lant.'
  - chapter[n=140]:
    - "'Ob ir des vürhtet, sprach der degn,"
    - sô sült ir solher manheit phlegn
    - daz ir den sic gewinnet
    - und niht durch vôrhte entrinnet.
    - daz ich die brück ie gebrach,
    - daz wizzet rehte, daz geschach
    - durch niht wan daz ir möhtet jehn,
    - sold iu diu zageheit geschehn
    - ob ir entrinnen woldet,
    - daz ir gedenken soldet,
    - swar ir die vluht gewinnet
    - und swâ ir hin entrinnet,
    - 'daz ir doch verdürbet:'
    - ich wolde daz ir stürbet
    - gerner in werlîcher nôt
    - denn ir in vlühte læget tôt,
    - daz selten edel herze tuot.
    - dâ von habet mannes muot
    - und wert iuch als umb den lîp,
    - wan ich iuch vriunt, kint noch wîp
    - niemer ê beschouwen lân
    - ê daz wir betwungen hân
    - alle lebende heidenschaft
    - mit unser werlîcher kraft
    - unz an der welt endes zil.
    - diu rede ist niht ein kindespil!
    - habt ir sô guotlîchen muot
    - daz ir ez willeclîche tuot
    - und âne zornlîchen site,
    - 'so ist iu dester baz dâ mite:'
    - habet irs haz unde nît,
    - ir habet dester wirser zît!'
    - Sus was mit rîcher wîsheit
    - Alexander ie bereit
    - daz er ze schimph und ze nôt
    - ie daz beste antwürte bôt,
    - von zageheit er lôste
    - vil mangen mit dem trôste.
    - 'in was kein muot dô benomn:'
    - sie wâren in ellende komn,
    - des muosten sie dô sîn gewis.
    - Eufrâtes und Tigris
    - gânt von dem Paradîse,
    - 'ir vluzzes ich iuch wîse:'
    - daz eine nimet sînen strich
    - durch Babilônje es rihtet sich,
    - dem andern ist sîn vluz beschert
    - durch Mesopotâmje ez vert.
    - sô sie dan zesamene gânt,
    - ir rehten vluz sie samene hânt
    - in den phlûm der vür Dâmîât
    - nider durch Egipten gât.
    - Nû schrîbent sumelîche alsus,
    - sô daz wazzer Nîlus
    - ûz gê und Egiptenlant
    - vrühtec mache, sâ zehant
    - versîhe dirre beider vluz
    - und werdent trucken als ein nuz.
    - als ez danne wider gê,
    - sie vliezent wider drin als ê.
    - in Egipten regentz niht
    - wan daz man ez netzen siht
    - daz wazzer daz ich hân genant,
    - daz ist vil liuten wol erkant.
    - trœstende die werden schar
    - hâte sich her und dar
    - an daz selbe wazzer breit
    - Alexander dô geleit.
  - chapter[n=141]:
    - Dô Mâzêus sach daz her
    - über zogn, er liez die wer
    - wan er mohtes niht bewarn
    - sie wolden zuo zin über varn.
    - dô reit er vor hin durch daz lant
    - und brantez gar, swaz er dô vant,
    - er liez dô niender überz lant
    - dehein hûs stân unverbrant,
    - unz daz er zuo der Persen schar
    - gestrichen kam hin wider dar.
    - an dem vierden tage dar nâch
    - was Alexander nâch im gâch
    - mit Mâzen und mit Kriechen,
    - sie sâhen daz lant riechen,
    - wan niender hûs dô was belibn
    - und daz die liute gar vertribn
    - wâren von dem lande dan.
    - dô sprach der ellenthafte man
    - "'ich wil mich vil wol versehn,"
    - diz sî durch anders niht geschehn
    - wan daz die Persen wænent mich
    - hie mite wenden und daz ich
    - sî âne guot, daz doch niht ist.
    - sie hilfet kleine dirre list,
    - wan mir niemer muotes
    - 'gebresten mac noch guotes:'
    - wüestent sie ze leide mir
    - sich und ir lant, der schade ist ir
    - unde mîn vil selten.
    - 'ich wil es niht engelten:'
    - swenn abr ez mîn werden sol,
    - sô widerbûw ich ez wol.'
    - Dô disiu rede ergienc aldâ,
    - dô kâmen sîne boten sâ
    - die er hâte vür gesant,
    - und tâten im diu mære erkant
    - daz ez wol stüend ûf der vart.
    - der künec dô ze râte wart
    - daz er die vürte spæhe,
    - des wazzers vluz besæhe
    - Tigris daz dâ nâhe ran.
    - dô die besâhen sîne man,
    - er zogete mit sîner schar
    - an daz selbe wazzer dar,
    - daz was in sînem vluzze hel
    - und als unmæzlîche snel
    - daz ez nâch bolzes snelheit vert.
    - Tigris der name ist im beschert
    - niuwan von sîner snelheit.
    - diu schrift gewærlîche seit,
    - über Indîam daz lant
    - sî in der sprâche genant
    - Tigris ein schoz. den namen hât
    - daz wazzer wanz sô balde gât.
    - Nû was ez âne brücke dâ.
    - vor sînen mannen reit ez sâ
    - der künec Alexander an,
    - er hielt unz alle sîne man
    - nâch im über kâmen.
    - die helde schaden nâmen
    - von des wazzers snelheit
    - liten sie vil arbeit,
    - diu muost in dâ sîn erkorn.
    - vil liute und guotes wart verlorn
    - in des selben wazzers trân.
    - jensît ûf einen wîten plân
    - sluogens ûf ir gezelt.
    - dô kâmen dort her über velt
    - des künges wartliute gerant
    - und tâten wærlîche erkant,
    - Satrôpates von Persîâ
    - wær mit tûsent mannen dâ
    - nâhen ûf ir ungewin
    - und wolde gerne schaden in
    - obe er möhte, und brechen abe
    - liute odr etelîche habe.
  - chapter[n=142]:
    - Der künec was der mære vrô,
    - er hiez ein teil der besten dô
    - sich bereiten ze wer
    - die er vant in sînem her.
    - nû was von Pêônje dâ
    - der burcgrâve Aristonâ,
    - den hiez er mit der selben schar
    - kêren ûf die vînde dar.
    - sich wâfente der herre wert
    - als der künec het gegert,
    - und huop sich mit vil rîcher wer
    - ûf den marschalc von dem her.
    - als in die Persen sâhen
    - sô balde zuo zin gâhen,
    - dô begunde vliehen gar
    - mê dan halpteil der schar.
    - dô kêrte sich der marschalc sâ.
    - ûf den kam Aristonâ
    - der werde burcgrâve gerant.
    - der edele degen wît erkant
    - stach in durch die barbier
    - daz sîn kel durch kollier
    - durchstochen mit der glævîn wart.
    - die andern wâren ungespart
    - die mit ime kâmen dar,
    - die wurden ouch erslagen gar
    - ob sie niht entrunnen dâ.
    - dô erbeizte Aristonâ
    - zuo dem marschalc ûf den sant,
    - den helm er im abe bant
    - und sluoc im daz houbet abe.
    - an êren und an rîcher habe
    - wart dô wol gewunnen.
    - die dô wârn entrunnen,
    - die seiten dort ze mære
    - wie in gelungen wære
    - 'und daz der marschalc was erslagn:'
    - sie muosten ungelücke klagn,
    - die Mâzen muosten vröude hân,
    - der was der Persen her erlân.
    - Alsus was gescheiden
    - an disen hern beiden
    - 'ir gelück under in:'
    - dort was verlust, hie gewin,
    - dort was leit mit sêre,
    - hie gewunnen guot und êre,
    - der wârn sie dort beroubet.
    - des marschalkes houbet
    - leit Aristonâ
    - var Alexanders vüeze dâ,
    - des was er herzeclîche vrô.
    - dem burcgrâven lêch er dô
    - beidiu liut unde lant
    - und machet in vil wîte erkant
    - und dar zuo guotes rîche.
    - dar nâch vil kurzlîche
    - dô kam diu naht. der tac verswein,
    - des mânes schîn, der liehte schein,
    - erlasch und wart rôt gevar
    - als ein bluot. die grôzen schar
    - erschrâken al besunder
    - und vorhten diz wunder.
    - die wîssagn begunden jehn
    - benamn dô müeste geschehn
    - daz grœste mort daz dâ vor ie
    - in deheinem strîte ergie.
  - chapter[n=143]:
    - Diz was als sie jâhen.
    - dô die Mâzen sâhen
    - den liehten tac, sich huoben dan
    - des wîsen Alexanders man,
    - als er sie het geheizen.
    - dem her begunde heizen,
    - wan sie in grôzer hitze ritn,
    - von hitzen grôzen kumber litn
    - beidiu liut unde ros.
    - er kam ze Montes Kordêos.
    - daz gebirge lac vor in,
    - dâ muosten sie über hin,
    - ez was in guoter mâze grôz.
    - Tigris daz wazzer vlôz
    - einhalp zer zeswen hant
    - nider durch daz selbe lant.
    - jensît des gebirges was
    - der Persen her als ich ê las,
    - mit küneclîcher rîcheit
    - in daz selbe rîche geleit
    - hin und her mit grôzen scharn,
    - die sich wênec kunden sparn
    - swenne ez an den ernest gie.
    - nû gedâht Alexander hie
    - wie sie mit kündeclîchen sitn
    - sô wîslîch in daz rîche ritn,
    - sô man sie komen sæhe,
    - daz man in des jæhe
    - sie hæten grœzer ritterschaft
    - denne sie werlîcher kraft
    - in diu rîche hæten brâht.
    - dô des wart von im gedâht,
    - dô hiez der junge degen wîs
    - die sîne stûden und rîs
    - nâch in ziehen und loup
    - daz von in würde grôzer stoup
    - und grœzer denne wær des hers.
    - disehalp noch jensît mers
    - gevuor nie sô kleinez her
    - sô wîslîch in sô wîser wer,
    - daz tâten sie vil dicke schîn.
    - mit den hôhen witzen sîn
    - liez Alexander schînen
    - vil kraft und mit den sînen.
    - Mit alsô kündeclîchen sitn
    - kam der Mâzen her geritn
    - zuo den Persen in daz lant.
    - dô in ir komen wart erkant
    - und sie den stoup ersâhen,
    - von wârheit sie des jâhen
    - ir wære vil mê denne ir was.
    - ûf des gevildes grüenez gras
    - herberget Alexander.
    - vil werlîche sander
    - sîne wartliut in daz lant
    - und hiez swenden sie den brant
    - swâ dô in dem lande
    - der Persen her dâ brande.
    - 'ûf die vînde was in gâch:'
    - die branten vor, sie laschten nâch.
    - an den selben stunden
    - vil kornes sie dâ vunden
    - und swes sie solden sich begân
    - daz in die Persen muosten lân
    - und es möhten niht erwern.
    - zwischen disen zweien hern
    - was veldes landes heide
    - mê denne ein tageweide
    - dâ beidenthalben ûf der vart
    - mære vil vernomen wart
    - unde manger hande mort,
    - hin und her, hie und dort
    - wart an dem selben zil
    - gesehen spehender boten vil,
    - die beidenthalben brâhten in
    - diu mære her unde hin.
  - chapter[n=144]:
    - Vil vruo an dem andern tage
    - kam mit jæmerlîcher klage
    - ein trûrec kamerære,
    - der seite dô ze mære
    - tôt die lieben vrouwen sîn
    - von Persîâ die künegîn
    - diu an dem êrren strîte was
    - gevangen als ich hie vor las.
    - die hâter brâht nâch im aldar
    - in daz lant mit sîner schar
    - und hâtes in ein veste guot
    - bevolhen, diu was wol behuot
    - ze wer gein vîentlîcher nôt.
    - dô der künc bevant ir tôt,
    - er weind und was unvrô.
    - die grœsten vürsten nam er dô
    - und reit hin dâ diu vrouwe lac,
    - mit jâmer er unvröuden phlac.
    - sî hiez der künec schône
    - mit einer liehten krône
    - krœnen keiserlîche,
    - der edele tugentrîche
    - leite sî mit werdekeit.
    - dô diu vrouwe wart geleit,
    - der andern weinen was vil grôz.
    - die juncvroun er an sich slôz
    - güetlîche mit den armen,
    - sie begunden in erbarmen,
    - er trôst ir gemüete
    - mit zühteclîcher güete
    - und bat sie allez trûren lân
    - unde stæte vröude hân,
    - er sprach 'benamen, sol ich lebn,
    - ich wil iu solch ergetzen gebn
    - daz ir der werden künegîn
    - wol ergetzet müget sîn'.
    - des trôstes wurden sie vil vrô,
    - sie dancten im der rede dô
    - und sîner zuht die er alhie
    - sô zühteclîche an ir begie.
    - Der trûrec kamerære
    - der disiu selben mære
    - und daz klagelîche leit
    - hât Alexander ê geseit,
    - was Tîriotes genant.
    - er was komen dô zehant
    - ze sînem lieben herren sâ
    - dem künege von Persîâ.
    - dô der sîn ungehabe sach,
    - nâch gruoze er trûreclîche sprach
    - "'ôwê der ungehabe dîn!"
    - wê dirre klage! waz sol ez sîn?
    - ôwê der gevangen schar!
    - sint sie nû verderbet gar
    - und ist unser sælde tôt?
    - ôwê dîner klagender nôt!
    - sage lieber waz dir werre!'
    - er sprach 'vil lieber herre,
    - dô ist diu liebe vrouwe mîn
    - von Persîâ diu künegîn,
    - dîn wîp diu bî dir schône
    - truoc manger lande krône,
    - erstorben nû. daz ist diu klage
    - die ich klage und nâhe trage.
    - diz sînt mîniu mære,
    - mîn trûreclîchiu swærs.
    - mîn juncher dîn sünelîn
    - und die lieben tohter dîn,
    - dîn muoter und dîn swester,
    - die sach ich lebende gester
    - gesunt. in wirret arges niht
    - wan daz man sie trûrec siht
    - und in grôzer swere
    - von disem leiden mære.'
  - chapter[n=145]:
    - Der künec was der rede unvrô.
    - übr al daz her huop sich dô
    - klage und jæmerlîchez leit
    - in manger hande trûrekeit.
    - Dârîus der rîche man
    - vil sêre trûren began
    - umb sîn herzeliebez wîp,
    - er wânde ir hieze nemen den lîp
    - der künec Alexander.
    - sîne hende wander,
    - er sprach 'ôwê mir! waz hân ich
    - Alexander, wider dich
    - getân daz dû dich niht verstâst
    - daz dû an mir vergezzen hâst
    - dîner hôchgelobten tugent
    - die man lobt an dîner jugent?
    - dêst ande! ez ist unritterlich
    - daz dû an einem wîbe dich
    - als unmanlîche ræche
    - und al dîn êre bræche
    - an wîben ze leide mir!
    - ich getet ez niemer dir
    - daz als unmanlich wære.'
    - dô swuor der kamerære
    - bî sîner gote heilekeit
    - daz er ir nie getæte leit
    - und daz er ir unz an ir zil
    - ie bute bî im êren vil.
    - Dô nam der jâmers rîche man
    - den kamerær besunder dan,
    - er sprach 'sag an und triuc mich niht!
    - wie vuocte sich diu geschiht
    - daz diu küneginne starp?
    - ich weiz vil wol, daz si verdarp
    - von Alexanders schulden.' -
    - ',her, bî dînen hulden'
    - wizzest und geloube daz!
    - nie vrouwe wart behalten baz
    - noch mit sô grôzer werdekeit.
    - dêst wâr, mîner vrouwen leit
    - 'muot in vil herzeclîche:'
    - der edel tugentrîche
    - leite sî mit sîner hant,
    - swer dô vürste was genant,
    - der muoste zir begrebede sîn.
    - eine krône guldîn
    - sazt er ir ûf. sî wart geleit
    - mit sô rîlîcher rîcheit
    - daz mans im iemer danken sol.
    - nâch ir jæmerlîchen dol
    - trôst er der andern vrouwen pîn
    - und bat sie vrô nâch leide sîn
    - und lân ir jæmerlîche klage.
    - sî diz niht als ich dir sage,
    - sô müez ich verteilet sîn
    - iemer mê der hulden dîn!'
    - Dô sprach vil trûreclîche
    - der herre jâmers rîche
    - "'ôwê, lieben gote wert!"
    - waz ungelückes hât gegert
    - daz ir mir teilet iuwern zorn
    - und mir des ist sô vil erkorn?
    - ôwê hœhster got, waz hân
    - ich gegen den hulden dîn getân
    - sô mir sô wênec liebes iht
    - und leides alsô vil geschiht?
    - herre, des ergetze mich
    - mit dirre bete! sol ich
    - verliesen krône liute lant,
    - daz vüege in Alexanders hant.
    - des jugent solher tugent phligt
    - diu allen tugenden an gesigt,
    - und lâ genædeclîche ergân
    - des dû gein mir wilt willen hân,
    - ez sî vlust odr gewin,
    - daz vüege her oder hin
    - als ez well ie diu gnâde dîn!'
    - dô der künec disen pîn
    - leit sô klagelîche,
    - zehen vürsten rîche
    - die hœhsten über sîniu lant
    - besanter vür sich sâ zehant
    - und suochet umbe ein suone ir rât,
    - er sprach 'nû râtet als ez stât
    - mit wie gewanten sinnen
    - ich wider sül gewinnen
    - muoter swester und kint
    - diu bî Alexander sint.'
  - chapter[n=146]:
    - Sie sprâchen 'herre ob dû daz wilt,
    - sô muostû tuon daz dich bevilt,
    - und muost im lân in sîne hant
    - beidiu liut unde lant
    - in sô rîcher mâze
    - daz er sie gerne lâze.'
    - er sprach 'swie er sie lâzen wil,
    - des wil mich dunken niht ze vil.
    - nu vart enwec und saget im,
    - swaz enzwischen Alim
    - dem wazzer grôzer lande wît
    - unz an Eufrâten lît
    - und als Ellesponte stât
    - und Lîdîâ ende hât,
    - diu rîchen künecrîche
    - wil ich im eigenlîche
    - geben, wil im des gezemn
    - daz er mîn tohter welle nemn
    - und mir die andern vrouwen lân.
    - mînen sun sol er hân
    - ze gîsel, unz ein suone enein
    - werde brâht undr uns zwein.'
    - nâch wîser vürsten râte
    - die boten vuoren drâte
    - z Alexander dâ er lac
    - unde grôzer vröuden phlac.
    - Dô die Mâzen vernâmen
    - daz die boten kâmen,
    - sie seitenz Alexander.
    - die boten die besander
    - und der zuo sîne vürsten gar
    - in sîn gezelte zuo zim dar.
    - die boten sageten dô sâ
    - waz im der künc von Persîâ
    - ze hîstiur und ze suone bôt
    - und wie er gerne von ir nôt
    - lôste die gevangen sîn,
    - tæter es im volge schîn.
    - ouch wart im danc von in geseit
    - der küneclîchen werdekeit
    - die er der küneginne bôt
    - und daz er klagte sô ir tôt
    - und er durch sînen zorn nie
    - kein unvuoge an ir begie
    - als in gezigen hâte ir man,
    - und er dâ was unschuldec an.
    - die boten er entwîchen bat
    - unz er an der selben stat
    - gen in beriete antwürte sich.
    - sie wichen. daz was zimelich.
    - dô sprach der künec 'râtet an,
    - mîne vriunt und mîne man,
    - wie ich gebâre mich dar zuo,
    - waz ich antwürte, waz ich tuo !'
  - chapter[n=147]:
    - Dô swigen sie durch die geschiht,
    - sie enwessen sînes willen niht.
    - sie sâhen al ein ander an.
    - Parmênîôn der wîse man
    - sprach 'her, ich wolde râten dir
    - ob dû woldest volgen mir
    - und ob ez riete dir dîn muot,
    - sît man dir biutet sô grôz guot,
    - daz dû die gevangen gar
    - liezest und der vrouwen schar
    - die bî dir nû sînt behaft,
    - und die gevangen ritterschaft
    - die wir viengen ze Dâmas
    - 'dâ der Persen hort dô was:'
    - die buten ouch liut und lant
    - ze ledegunge dîner hant.
    - daz dû die lâzest, dêst mîn rât.
    - ir vancniss uns gevangen hât
    - mangen ellenthaften degn.
    - ich meine, die ir müezen phlegn
    - die uns ze staten niender stânt,
    - wan sie unmuoze mit in hânt.
    - 'Ouch ist ez umb die vrouwen sô:'
    - ein altiu vrouwe und junger zwô
    - sint genuoc tiure.
    - guoter hîstiure
    - sol mit willen dich gezemn,
    - dû solt sî willeclîche nemn
    - und die juncvrouwen wert
    - als der künec hât gegert.
    - noch wolde ich gerner volgen des,
    - als Ister und Eufrâtes
    - vliezent, daz ich wære
    - dâ zwischen âne swere
    - gewaltec aller rîche,
    - dan ich zwîvellîche
    - mich selben hin gen Indîâ
    - wâgen wolde und gein Bactrâ
    - dar dehein dîn lantman
    - künde nie hin gewan.
    - daz zwîvellîche wolde ich lân,
    - daz græste guot mit vride hân
    - daz dehein mîn vriunt an mich
    - gewunnen hete. daz riet ich,
    - dem woldich mich niht verren.
    - der welte dritteils herren
    - wold ich ze sweher gerne hân.
    - diz tætich soldez an mir stân.'
    - Der künec smierlîche sprach
    - dô des vürsten rât geschach
    - "'ich næm ouch vür êre guot"
    - hæt ich Parmênîônes muot.
    - nû wil ich hân andern sîn,
    - 'wan ich Alexander bin:'
    - guot wil ich niht vür êre nemn,
    - vür êre sol dir guot gezemn,
    - guot und êre wil ich hân.
    - sol aber ich daz eine lân,
    - sô lâz ich guot vür êre.
    - dêst aber niht dîn lêre.
    - mîn êre ist mir niht veile.
    - swaz guotes ich mit heile
    - bejage, daz verkiusich niht.
    - ob mîn wille mir vergiht
    - daz ich sol die gevangen lân,
    - daz muoz âne guot ergân.
    - ich wolde sie vil gerner gebn
    - âne guot dan ich mîn lebn
    - an in durch guot entêrte,
    - mîn lop durch miete sêrte.
    - welle er mit mir süenen sich,
    - sô ergebe er sich an mich
    - und enphâhe sîniu lant
    - mit zinse gar von mîner hant.
    - er wirt anders niht getân.'
    - er hiez die boten vür sich lân
    - und antwurte ir botschaft sus
    - ',,danket mir Dârîus'
    - der grôzen wirde die ich hân
    - sînen vrouwen getân,
    - daz tuot er vil gar âne nôt.
    - 'mîn zuht den willen mir gebôt:'
    - ich getet ez nie durch in
    - wan als mir geriet der sîn.
    - vorht er ouch des daz sîn wîp
    - von mîner hant verlür den lîp ?
    - des bedorfter gegen mir niht.
    - mit swem mich iemen strîten siht,
    - 'der muoz gein mir gewarnet wesn:'
    - von mîner hant mac wol genesn
    - ein iegelich werlôser lîp,
    - ez sî man oder wîp.
  - chapter[n=148]:
    - Ez ist ouch genuoc wunderlich
    - daz ir wænet triegen mich
    - sô daz ir bietet mir diu lant
    - diu ich doch hân in mîner hant.
    - ir mügt mir wol vrîlîche
    - bieten disiu rîche,
    - wan sie sînt iu tiure.
    - die hœhsten hîstiure
    - die ir mir hât erboten noch,
    - hân ich gewalteclîche doch.
    - déist wâr er hât mich gewert
    - swenn er ze tohterman mîn gert,
    - der er niht âne werden kan,
    - si müeze nemen ein sîn man.
    - hât mich der künec Dârîus
    - werder denne Mâzêus
    - sîn lantvürste an wirde sî,
    - dêswâr dâ enist niht wunders bî.
    - 'ich sage iu gar den willen mîn:'
    - undr uns mac suone niht gesîn,
    - iuwer herre müeze sich
    - ân alle widerrede an mich
    - ergeben eigenlîche
    - und sîniu künecrîche.
    - er wænt mir êr unde habe
    - mit vremden guote koufen abe.
    - sît daz er sô gewaltec sich
    - ie dûhte, sô betwinger mich
    - des er mit vlêhlîchem site
    - mich sô vlêhlîche bite.
    - swenn er die hôhen sinne mîn
    - überkumt des willen sîn,
    - sô ist im gelungen
    - und bin ich betwungen.
    - daz sol ich behüeten sô
    - daz er iemer werde vrô
    - des ruomes und er rüeme sich,
    - er hab überwunden mich
    - mit bete wes er wolde
    - und als er wünschen solde.'
    - Die boten sprâchen sâ zehant
    - "' wir sîn alsô niht her gesant"
    - daz wir stæten dir daz dû
    - muotest an den künec nû,
    - und râten wir es im ouch niht.
    - swie erz getuo und ez geschiht,
    - daz wirt ân unsern rât getân.' -
    - "'mac ez dann alsô niht ergân'"
    - sprach der wîse degen wert
    - "'sô muoz harnasch und swert"
    - den kriec undr uns beiden
    - nâch gelücke scheiden.'
    - die boten nâmen urloup dâ.
    - sie gerten eines vrides sâ
    - drîe tage daz sich diu her
    - bereiten möhten wol ze wer.
    - bestætet wart der vride alsô.
    - die boten vuoren wider dô
    - und seiten gar unz an daz ort
    - waz sie geworben hæten dort.
    - des wart der Persen her unvrô.
    - der künec sprach zen sînen dô
    - "'nû seht, swer vuoge erkennen wil,"
    - daz ich mêre den ze vil
    - gein Alexander wolde hân
    - umb eine suone getân,
    - daz mac niemer mê geschehn.
    - wolderz joch vil gerne sehn
    - und wolders gern, er müeste sich
    - ergebn ân alle rede an mich.
    - mir wart der suone ouch ernest nie
    - wan daz ich mîne zuht begie
    - daz ie man durch sînen muot
    - spræche daz mir lieber guot
    - wære danne mîniu kint
    - diu in sînen banden sînt.
    - ich lâze ouch undr uns beiden
    - gelücke gerne scheiden
    - den kriec als er sich scheiden sol,
    - daz sî übl odr ez sî wol.'
  - chapter[n=149]:
    - Dô diu rede geschach alsus,
    - der wîse vürste Mâzêus
    - mit drin tûsent helde wart
    - vür gesant ûf die vart
    - daz er hæte in sîner phlege
    - beide vürt unde wege,
    - diu Alexander solde dar
    - komen dô mit sîner schar.
    - in Alexanders reise was
    - ein vürste hiez Mênidas,
    - den santer vür und hiez in spehn
    - die vîend und ir kraft besehn
    - mit der ritterschaft die dâ
    - hâten die von Cîtîâ,
    - diz wart vil schiere getân.
    - nû sach er wâ der Persân
    - Mâzêus mit den sînen lac
    - der der wegeveste phlac.
    - dô getorst er niht vürbaz
    - wan er des Persen vorhte entsaz.
    - als in Mâzêus komen sach,
    - diu selbe vorhte ouch im geschach,
    - er wânde daz dâ kæme gar
    - des wîsen Alexanders schar.
    - von vorhten er verzagte,
    - diu vorhte in wider jagte
    - zuo den sînen sâ zestunt,
    - und tet in von wârheit kunt
    - daz der unwandelbære
    - künc Alexander wære
    - komen dar mit sînem her.
    - dô bereite sich ze wer
    - der rîche künec Dârîûs,
    - er scharte sîn her alsus.
  - chapter[n=150]:
    - Von Bactriân die ritterschaft
    - schihter mit werlîcher kraft
    - schilteshalp vür sîne schar
    - mit tûsent rittern, die sie dar
    - hâten în den zîten dô
    - brâht dem künge Dârîô.
    - den schihter zuo der Dâchen her
    - nâch ûz erkorner ritters wer
    - mit tûsent helden ûz gelesn
    - der besten die dô solden wesn,
    - die Swâne und Arâcôsî
    - den reit vier tûsent helde bî
    - die wurden zuo zin ùf die vart
    - mit hundert wagenvanen geschart.
    - dô hiez der künec Dârîûs
    - daz der vürste Bessus
    - von Bactriân der rîche degn
    - al dirre schar solde phlegn
    - mit ahte tûsent helden wert.
    - der Massagêten wart gegert
    - daz sie nâch disen scharn ritn.
    - mit zwein tûsent helden stritn
    - von Sogdîân vil grôze schar
    - und die die Marden brâhten dar,
    - der phlac Arjôbarzanes.
    - OrîŪmbates
    - phlac des hers von Persîâ
    - daz die Persen hâten dâ.
    - zwei hundert wagenvanen hôch
    - wol bereit man nâch den zôch,
    - die wâren umbe und umbe wol
    - ze wer gezinnet unde vol
    - scharpher lanzen stehelîn.
    - rûch als ein wildez merswîn
    - sach man zogen sie dort her,
    - sô man drinne sach din sper
    - al umbe ragen und enbor.
    - in iegelîchem joche vor
    - stahten driu scharphe swert.
    - schützen vrech und ritter wert
    - sach man die karrâschen tragn.
    - ieglich rat daz was beslagn
    - mit îsen vesteclîche wol,
    - die wâren ouch al umbe vol
    - krumber îsen diu wol snitn,
    - deweder bein noch stahel mitn,
    - der wâren ûf unde nidr
    - hundert vür, hundert widr
    - geslagen in die speichen.
    - swaz sie möhten reichen
    - daz snitens hin âne wer.
    - mit der Persen besten her
    - nâch den karrâschen streit
    - ein edel degen wol bereit
    - der wîse vürste Orsines.
    - der hôchgemuote Frâdâtes
    - phlac des hers von Kaspîâ
    - und von der êrsten Indîâ
    - vuort er vil wünneclîchiu her.
    - die von dem Rôten Lebermer
    - vuorten stolze helde fier
    - die under sîner banier
    - aldâ solden strîten.
    - an der linken sîten
    - wâren disiu her geschart,
    - nâch in zogten ûf der vart
    - diu her der sarjande
    - von iegelîchem lande,
    - nâch den rotten disiu strîtn
    - als sie vor hin mit kreften ritn.
  - chapter[n=151]:
    - An die zesewen sîten
    - scharter die Bêlîten
    - von Armênjè dem lande
    - die man die minren nande,
    - die schihter und ir ritterschaft
    - zuo der Babilônjen kraft.
    - von dem gebirge ûz Cossîôn
    - was dar ûf ritterlîchen lôn
    - manec werlich degen komn,
    - die wurden ouch zuo zin genomn
    - daz sie bî den selben scharn
    - mit ir kreften solden varn.
    - nâch den scharter eine schar
    - diu verre was gestrichen dar,
    - die hiez man Eubôîzê.
    - die ellenthaften Gortuê
    - wâren mit den Mêden dâ.
    - sie hâten die von Mêdîâ
    - dâ vor betwungen und dar
    - brâht mit ellenthafter schar.
    - von Kâtâô dem lande
    - was dô vil wîgande
    - die mit ritterlîcher wer
    - den Persen brâhten michel her,
    - die solden nâch den strîten sâ
    - und die schar von Phrîgâ,
    - die Parten und die Zîten
    - solden dar nâch strîten.
    - nâch den solden kêren
    - von Armênje der mêren
    - diu her und in strîten bî,
    - nâch den die vrechen Câdûsî
    - und die von Sûrîe.
    - vil manges trût amîe
    - hâten dar ir trût amîs
    - besant ûf ritterlîchen prîs.
    - Der künec zuo zim selbe ûz las
    - die ritterschaft diu dar was
    - mit grôzen werlîchen scharn
    - von Kapadôzje gevarn,
    - die solden im dô strîten bî
    - und ouch die werden Mêdî.
    - nû gie vor iegelîcher schar
    - vünfzec wagevanen dar
    - vest unde guot genuoc,
    - der ieglîcher schône truoc
    - schützen, ritter wol bereit.
    - als ich von jenen hân geseit,
    - alsô wâren dise ouch hie
    - ze wer bereit, sus wâren sie
    - geschart ûf werlîche wer.
    - dar zuo hât iegelîchez her
    - sîne sunderwer aldô.
    - dô zogeten sie vürbaz sô
    - daz der künec sîne schar
    - besæhe und schouwete vil gar
    - sîne grôzen ritterschaft
    - und sîn küneclîche kraft.
    - nû hiez der künec über al
    - daz her summieren und des zal.
    - an der summen man dô las
    - daz vünf und vierzec tûsent was
    - der die dô riten unde stritn
    - zŪrsè nâch ritters sitn.
    - von mangem vremden lande
    - zwei hundert tûsent sarjande
    - zogten nâch in ûf die vart.
    - alsus was daz her geschart.
  - chapter[n=152]:
    - Alsô Alexanders her
    - gesach der Persen groze wer,
    - sie wâren gar an wer verzagt
    - und an zageheit betagt,
    - wan daz er sie trôste
    - und von ir zageheit lôste
    - und vorhtlîche sorge in nam.
    - dô der ander morgen kam,
    - Mâzêus gâhte harte
    - an eine hôhe warte
    - dâ er Alexanders schar
    - übersach kuntlîche gar.
    - in dûhte ir sô vil daz er jach
    - ir wære mê denn er dô sach.
    - hin wider gâhet er dô sâ
    - und seite den von Persîâ,
    - die Mâzen hæten grœzer kraft
    - unde grœzer ritterschaft
    - unde rîcher helfe noch
    - dan sie heres hâten doch.
    - er jach sie lægen dâ er lac,
    - dô er mit wer der wege phlac,
    - und zogten nâhe und nâher hin
    - und daz ze strîte stüende ir sin
    - und sich rottierten ûf den strît.
    - nû was an der selben zît
    - diu hitz in dem her sô grôz
    - daz ob in ein nebel vlôz
    - sô dicke von des loumes kraft
    - daz nie man die ritterschaft
    - möht übersehen gar.
    - daz brâhte in zwîvel beide schar.
    - Dô hiez Alexander sâ
    - die von Peônje wâren dâ
    - vür hin gezogen unde spehn
    - diu her und die wege besehn,
    - der Persen wartliut ûf enthabn.
    - er hiez einen tiefen grabn
    - die sîne werfen umbe sich.
    - des tages lieht liez sînen strich
    - und entweich der trüeben naht.
    - dô suochte in wîslîcher maht
    - der künec von den sînen rât
    - wie sim âne missetât
    - rieten waz sie dûhte guot.
    - dô sprach der degen hôchgemuot
    - Parmênîôn der wîse man
    - "'sô wol ich uns gerâten kan"
    - waz uns allerbeste kumt
    - 'und zem wægesten vrumt:'
    - die Persen vremde liute hânt,
    - sô vremde daz sie niht verstânt
    - meisteil ein ander sprâche.
    - wiltû dîne râche
    - mit zorne gegen in kêren,
    - ich kan dich wol gelêren
    - wie dû an in gesigen maht.
    - sô aller trüebest sî diu naht
    - und in rouwe sîn die schar,
    - sô süln wir uns bereiten gar
    - mit unsern besten allen,
    - 'sô süln wir zuo zin vallen:'
    - ê sie ze wer danne komn,
    - wir hân in sô die wer benomn
    - daz uns grôzes schaden niht
    - von den vîenden geschiht.
    - ê sie werdn erwecket,
    - und gœhes ûf erschrecket,
    - wir hân ir alsô vil erslagn
    - daz sie müezen gar verzagn.'
  - chapter[n=153]:
    - Der wîse Polipercôn
    - sprach 'herre mîn! Parmênîôn
    - mit witzen dich gelêret hât
    - den aller wægesten rât
    - der uns alle dunket guot.
    - die Persen sint sô wol behuot,
    - möhten wir in liut odr habe
    - mit unser kraft gebrechen abe,
    - daz wære uns gar daz beste.'
    - dô sprach der muotes veste
    - der künec Alexander dô
    - "'sage an, dunket dich alsô?' -"
    - "'jâ, herre mîn! ich râtez dir.' -"
    - "'nû darf niemen râten mir"
    - daz ich durch sîne liebe
    - lebe als arge diebe,
    - die süln dem man lîp und guot
    - 'abe steln: dêst niht mîn muot:'
    - die morder süllen morden,
    - die habent solhen orden,
    - ich bin hôhes muotes,
    - wirde und rîches guotes
    - nâch êren alsô rîche
    - daz ich in offenlîche
    - mit kreften an gestrîte wol.
    - ein morder steln und rouben sol.
    - ein ieglich ellenhafter degn
    - sol manheit mit triuwen phlegn.
    - waz hülfe mich der hôhe muot
    - ob ich mit solhen êren guot
    - gewünne nû, dâ von mîn name
    - müeste dulden wernde schame?
    - swer mîne vriuntschaft gerne habe,
    - der tuo sich solhes râtes abe
    - und sehe daz ér iht lêre
    - daz krenke mir mîn êre,
    - wan des wer ich gerne mich!
    - ieglîcher bereite sich
    - dar ûf, wan ich in kurzem zil
    - in disen tagen strîten wil.'
    - Dô disiu rede alsus geschach,
    - die herren vuorn an ir gemach
    - ruowen und slâfen
    - und hiezen ouch ir wâfen
    - bereiten gegen dem strîte sâ.
    - nû vorhten die von Persîâ
    - des Parmênîôn geriet.
    - Dârîûs hiez al die diet
    - die naht gewâfent wachen,
    - vil grôzer viure machen
    - und in den hern über al
    - 'mit trumben heben grôzen schal:'
    - dô slief vil nâch niemen
    - oder wênec iemen,
    - ir her vil grôzer huote phlac
    - durch die naht unz an den tac.
    - Dârîûs der wîse man
    - sîne gote ruofet an
    - über Alexandern.
    - den wîsen Aristandern
    - besant Alexander dô,
    - daz er riet im alsô
    - wie er gopherte den gotn,
    - daz sîner ê was gebotn,
    - daz lêrtin Aristander.
    - dô ophert Alexander
    - den goten umbe ir helfe sâ,
    - dar nâch gienc er slâfen dâ
    - biz daz diu naht ein ende nam
    - und der ander morgen kam.
    - Parmênîôn hin zuo zim reit,
    - im was sîn langez slâfen leit.
    - der edel degen wîse
    - den künec wahte lîse.
    - "'herre, sprach er, slâfest dû?"
    - wie slafestû sô lange nû?
    - dîn her ist noch ungeschart,
    - dû hâst dich noch vil ungewart
    - wie die dîne rîten.
    - nû soltû morne strîten
    - und hâst dich und dîne schar
    - noch unbereit ze strîte gar!'
  - chapter[n=154]:
    - Do sprach der degen wol geborn
    - "'dû maht lâzen disen zorn,"
    - er ist ein teil gen mir ân nôt.
    - diu ruowe mir den slâf gebôt
    - daz ich mich sorge entlüede
    - in der ich ê was müede.
    - diu hât nû ende ein teil genomn.
    - nû heiz al die vürsten komn
    - daz wir uns mit râte scharn
    - und mit witzen uns bewarn
    - gein der ellenthaften diet.'
    - Parmênîôn von dannen schiet
    - gen sîner herberg überz velt,
    - in Alexanders gezelt
    - besant er die vürsten gar,
    - die huoben sich vil schiere dar.
    - der künec ûf gestanden was.
    - die er ze sînem râte ûz las,
    - die wâren alle zuo zim hin
    - komn in sîn gezelt vür in.
    - der herre muotes rîche
    - gebârte sô vrœlîche
    - daz sie vergâzen gar ir nôt.
    - gruoz mit lachenn er in bôt,
    - des genâdetens im dô,
    - sîn vröude machte ir herze vrô
    - und wertin alle zageheit,
    - diu muostin sîn von im verseit.
    - Dô sie gesezzen wâren
    - sîn vrœlîchez gebâren
    - und sîn vil güetlich aneblic
    - gehiez in künftigen sic.
    - 'do scharter sîn her alsus:'
    - der ellenthafte Clîtus
    - vor den êrsten rotten streit.
    - Philôtas vor den andern reit
    - mit werlîcher heldes ger,
    - dar nâch Meljâger
    - mit stolzen helden ellenthaft,
    - der Phalangen ritterschaft
    - solder vüeren und ir schar
    - mit werlîchen helden dar.
    - Argraspites daz her
    - streit dar nâch mit rîcher wer,
    - der ellenthafte Nîcanor
    - sold in mit witzen strîten vor
    - und der herzoge Zênôs,
    - den er im ze helfe kôs.
    - den vürsten Oresten
    - hiez er den Linzesten
    - strîten vor, der ritterschaft
    - hâte werlîche kraft.
    - Poliperkôn ein wîser degn
    - der soldenære solde phlegn
    - und der vreche Amintas.
    - swaz niuwer ritterschaft dô was
    - durch in komen in daz lant,
    - der phlac ein werlich wîgant
    - Phaligrus Balacricôs
    - den er in zeinem vaner kôs
    - und in vor solde strîten.
    - an der zeswen sîten
    - wâren sus diu her geschart
    - vor Alexander ûf die vart.
    - Crâterus der wîse degn
    - solde werlîche phlegn
    - der von Peloponense
    - und der schar von Lôkrense.
    - nâch den solden strîten sâ
    - die von Achâje wâren dâ.
    - vor den solde Malêôn
    - ûf ritterlîchen ritters lôn
    - werlîche rîten.
    - die an den selben zîten
    - von Tessâlje wâren dar
    - gevarn mit vil grôzer schar,
    - die wurden nâch in ûf die vart
    - mit ir ritterschaft geschart,
    - den wart ze vaner dô gegert
    - Philippes eines vürsten wert
    - der ir herzoge was.
    - die besten er dô gar ûz las
    - daz sie diu her umbe ritn
    - und aldâ niht anders stritn
    - wan daz sie wol behuoten
    - daz die hôchgemuoten
    - ie man ze rücke an wande
    - swâ man sie ane rande,
    - daz sie dâ gegen hielten,
    - der her mit huote wielten.
    - daz was diu schar von Agrîân.
    - die schützen wurden zin gelân,
    - die von Crête kâmen dar,
    - Attalus phlac der selben schar.
    - sus wâren schilteshalp diu her
    - bewart mit ritterlîcher wer.
  - chapter[n=155]:
    - Die von Illîrje wâren dâ
    - und diu her von Trâzîâ
    - und die solt von im nâmen
    - und durch solt dar kâmen,
    - die hiez er ze jungest varn
    - undr ougen halten gegen den scharn,
    - die rücke wenden gegen den hern
    - und der Persen kreften wern
    - ze rücke und ouch ze sîten.
    - swâ man sie wolde an rîten,
    - dâ was daz her mit manheit
    - allenthalp ze wer bereit
    - mit kraft gen vîentlîcher nôt.
    - Alexander dô gebôt
    - den vürsten die dô vor hin stritn,
    - sô die Persen an sie ritn
    - und ir wagenvanen vür
    - schihten mit werlîcher kür,
    - daz sie sie dannen liezen gân,
    - sô hæten sie vil guoten wân
    - die Mâzen wæren âne wer.
    - als sie danne solhiu her
    - zuo zin geliezen rîten
    - den sie möhten gestrîten,
    - daz sie ûf die kêrten widr
    - und die wagene hiewen nidr
    - und ûf sie machten ein geschrei,
    - sô bræchin gar ir kraft enzwei.
    - die gevangen geste
    - liez er in guote veste.
    - selbe wolde er rîten
    - an der zeswen sîten.
    - Parmênîôn zer linken reit
    - mit ritterlîcher werdekeit.
    - Bîôn ein degen wîte erkant
    - z Alexander kam gerant
    - und seitim solhiu mære
    - daz ûf dem velde wære
    - geströuwet an dem selben zil
    - wasser vuozîsen vil
    - dâ sie solden rîten hin.
    - dô hiez er behalten in
    - und hiez an der selben stunt
    - den sînen tuon diu mære kunt
    - daz sie dâ vor sich huoten.
    - die werden hôchgemuoten
    - der stolze degen trôste,
    - von zwîvel er sie lôste,
    - mit sîner bete manter sie
    - daz sie an wer verzagten nie
    - und daz sie des gedæhten,
    - ir prîs sie vollebræhten,
    - daz sies iemer mêre
    - hæten prîs und êre.
    - "'ich trœste iuch' sprach der degen balt"
    - "'kumt in unsern gewalt"
    - Persîâ daz rîche,
    - sô muoz sich ledeclîche
    - der welte dritteil Asîâ
    - uns zinsen und dienen sâ.
    - nû wert iuch! sie sint sigelôs,
    - ir kraft nie sic an uns erkôs.
    - her an sült ir gedenken wol.
    - ich weiz wol daz sich enden sol
    - 'ûf disem veld unser nôt:'
    - ir wer ist hin, ir kraft ist tôt.
    - nû ellenthaften helde wîs,
    - krœnet iuwern hôhen prîs
    - und iuwer hôchgemüete,
    - gedenket wîbes güete
    - und traget durch sie hôhen muot,
    - daz ist ze mannes manheit guot!'
    - diz lobten sie dem helde wert,
    - als es mit bete wart gegert.
  - chapter[n=156]:
    - Nû was Alexanders her
    - geschart gen manlîcher wer.
    - der liehte tac ein ende nam,
    - diu naht mit ir trüebe kam.
    - Dârîûs sich dô versach
    - der vorht als ich ê verjach,
    - daz im Alexanders schar
    - in die herberge rante dar.
    - er hiez sich und sîn her
    - behüeten wol mit rîcher wer.
    - die ritter er besante dar,
    - die dô wârn in sîner schar,
    - er sprâch 'vriunt mâge man,
    - nû gedenket wol her an
    - daz wir sô grôze ritterschaft
    - und alsô manlîche kraft
    - alhie in unser helfe hân,
    - und wolde uns al diu welt bestân,
    - wir solden doch vil wol genesn.
    - swâ wir vlühtec sîn gewesn,
    - daz kam von grôzer ungeschiht
    - und von unser zageheit niht.
    - dô Memnôn den lîp verlôs
    - und ritterlîchez ende kôs,
    - dô was Alexanders kraft
    - grœzer und sîn ritterschaft
    - danne mit dem vürsten dar
    - kæme werlîcher schar,
    - des muosten Alexanders man
    - im den sic erstrîten an.
    - In Zilîzje was mîn her
    - alsô grôz und mîn wer
    - daz ich Alexandern gar
    - versmâhet und sîne schar,
    - des wurden wir dô überritn,
    - entschumphiert und überstritn.
    - daz mac nû niemer mê geschehn,
    - welt ir an unser krefte sehn.
    - hânt uns Alexanders man
    - lande ein teil gewunnen an
    - unde rîlîcher habe,
    - dâ sült ir niht erschrecken abe.
    - hât er uns leides iht getân,
    - des er sol ze buoze stân,
    - daz muoz der tôrheit rîche
    - uns büezen lesterlîche,
    - welt ir solhe manheit hân
    - daz ir ein ander welt gestân,
    - 'mit triuwe ein ander meinen:'
    - ie sehsè vür einen
    - hân wir gegen den Mâzen hie
    - nû gedenket rehte wie
    - 'und war umb unser strît geschiht:'
    - wir strîten nû durch anders niht
    - wan umbe guot mâge und kint
    - diu uns aller liebest sînt.
    - welt ir mannes manheit hân,
    - sie geturren niemer uns bestân.
    - nû ellenthaften helde wîs,
    - helfet iuwern ritters prîs
    - und iuwer guot, mîn êre wern!
    - ich wil des bî den goten swern
    - daz ich von disem plâne
    - niemer siges âne
    - oder sigelôs wil komn,
    - in habe werden sic genomn
    - odr ich sî sigelôs gelegn!
    - sammir der gote hœhster segn
    - von den ich künc geheizen bin,
    - und gesige ich hie an in,
    - ich lâze ir einen leben niht
    - den man gen uns hie strîten siht!
    - nû sît vrô und hôchgemuot.
    - swer mir hilfet nû mîn guot
    - beschirmen und mîn êre,
    - den rîche ich iemer mêre.
    - gedenket an die vrîheit
    - 'diu von art iu ist bereit:'
    - iu dienet eigenlîche
    - vil manec wîtez rîche
    - und sît ir niemen undertân.
    - dêst wâr unz ich mîn leben hân,
    - ich urbor mich alsô, welt ir
    - getriuwelîche helfen mir,
    - daz wir den sic erstrîten
    - und wir sie überrîten
    - und âne wer gesigen an. '
    - des lobten alle sîne man
    - ir helfe im helflîche.
    - des wart er vröuden rîche.
  - chapter[n=157]:
    - Nû beidenthalp der künge her
    - wurden ûf manlîche wer
    - sunder gerottieret,
    - gein wer gordinieret,
    - Alexander sich beriet
    - ob er die hôchgemuoten diet
    - vriunt man und mâge
    - vor der vuozîsen lâge
    - möhte wîslîche bewarn
    - und die lâg umbevarn
    - sunder leit gar âne nôt.
    - sînen rotten er gebôt
    - daz sie kêrten mit im sâ
    - hin dâ der künc von Persîâ
    - mit sîner massenîe lac,
    - der vil hôhes muotes phlac,
    - als im mit rehter wârheit
    - Bîôn ê hâte vor geseit.
    - die Mâzen sich rottierten,
    - ir hôhen muot sie fierten,
    - ir geherzet herze was
    - hert als ein herter adamas
    - gegen der wer ûf disen strît.
    - daz in dâ vor sô mange zît
    - an strîtenn ie sô wol gelanc,
    - daz starcte ir manlîchen gedanc.
    - gein wer sie sich bereiten,
    - der zît sie kûme erbeiten
    - daz man den tac ûf dringen sach.
    - manlich was ir ungemach
    - und ir unmuoze aldâ.
    - dar nâch begundez tagen sâ.
    - dô bereite sich ze wer
    - des werden Alexanders her,
    - sie truogen ellentrîchen muot,
    - die ellenthaften helde guot
    - sach man schône zogende varn
    - durch daz gevilde mit ir scharn
    - an den künc von Persîâ.
    - der was mit grôzen vröuden dâ.
    - Dô drungen beidenthalp diu schar
    - gemach wol ûf ein ander dar.
    - dô kam mit werlîcher wer
    - der vrechen Bactrânen her
    - gegen den Mâzen dar geritn.
    - dô drungen mit werlîchen sitn
    - nâch in die Dâchen ûf die vart
    - und die dô wâren zin geschart,
    - die wîsen Arâcôsî,
    - den die Swâne riten bî.
    - dô was mit ritters manheit
    - Clîtus werlîche bereit
    - gegen den Persen schône.
    - in vîentlîchem dône
    - huop sich ein vîentlîcher schal
    - der in den rotten lûte erhal
    - von reisenoten süezen.
    - der dôn begunde grüezen
    - ors und liute beider schar
    - mit floitenspil vil suoze dar,
    - dô sie z ein ander gâhten.
    - 'die rotten sich dô vlâhten:'
    - schilte und sper von stichen klubn,
    - die sprîzen von den scheften stubn
    - obe den vrechen helden stolz
    - als dâ man houwen siht ein holz
    - dar ûz die spæne springen.
    - hurten und dringen
    - sach man mit ritterlîcher kraft
    - ûfn ander dô die ritterschaft.
    - ûf die schar reit Clîtus.
    - dô gevuoctez sich alsus
    - daz Clîtus ir vaner sluoc,
    - des herze ein manlich ellen truoc,
    - und dar nâch die fier schar
    - mit wer verzagten alsô gar
    - daz sie âne wer verdurben
    - wan in die besten sturben.
    - ir hœhste vaner Bessus
    - entweich, dô sich Clîtus
    - ûf in mit zorne kêrte,
    - 'er weich: sîn wîchen rêrte'
    - mangen stolzen wîgant
    - nâch im tôt ûf den sant.
  - chapter[n=158]:
    - Dô kam Arjôbarzanes
    - und Orîombates
    - ze helfe den Baktrânen
    - mit den Sogdiânen
    - und mit der Marden ritterschaft,
    - die wâren vrech und ellenthaft.
    - des hôrte man sie dicke manen
    - mit den zwein hundert wagenvanen
    - von den ich hân gesprochen ê,
    - die schadeten den rotten mê
    - (und leiten mangen degen tôt)
    - dan ander wer die man in bôt.
    - dô weich in Clîtus an der zît
    - und machet eine strâze wît,
    - als ez was ê gerâten,
    - dem her sie schaden tâten.
    - dô wart ein niuwer schal vernomn
    - dô sie zen Mâzen wâren komn,
    - 'die wichen überz velt hin dan:'
    - dâ dannoch Alexanders man
    - und ê daz her gelegen was,
    - dô kam in Philôtas
    - der edel vürste hôchgemuot
    - mit niuwen helden wol behuot
    - nâch ritterlîcher manheit.
    - dô wart als uns daz mære seit,
    - alrêst der strît mit zorne grôz.
    - swaz man dô stach, sluoc odr schôz,
    - daz ahten die von Persîâ
    - zeinem kleinen schaden dâ,
    - sie wâren an wer unverzagt.
    - mit kreften stille und unbewagt
    - sach man die karrâschen stân,
    - dar umb wart schaden vil getân
    - von den sie wâren wol geladn.
    - in kunde nie man geschadn,
    - in mohte niemen nâhe komn,
    - des wart dô schaden vil genomn.
    - der werde Philôtas
    - der der Mâzen vaner was,
    - tet mit sîner manheit
    - den Persen unverklagtez leit,
    - ie doch muost er entwîchen
    - den werden muotes rîchen.
    - Dô diz geschehen was alsus
    - und der vürste Mâzêus
    - sach daz Philôtas
    - der Persen her entwichen was,
    - er gâhte bald überz velt
    - hin in der herbergen gezelt
    - dâ die gevangen lâgen
    - der die Mâzen phlâgen;
    - er vant Alexanders her
    - unbereit gen im ze wer,
    - er sluoc sie alle die er vant,
    - er brach die boug und diu bant
    - dâs in versmidet wâren.
    - dô wart ir gebâren
    - von lieben mæren vrœlich,
    - sie versâhen alle sich
    - Alexander der degn
    - 'wære sigelôs gelegn:'
    - des sie der vürste trôste,
    - der sie von banden lôste.
    - der wîse helt Polîdâmant
    - z Alexander kam gerant
    - und seitim disiu mære,
    - wiez ergangen wære.
    - dô wart der werde Amintas
    - der von art ein vürste was,
    - in gesant ze helfe dar
    - und Arêtes mit grôzer schar
    - gegen der schar von Zîtîâ
    - die Mâzêus hâte dâ.
    - den verjagten sie von dan
    - und sluogen im sîne man
    - und ouch der Zîten herzogn,
    - der was an manheit unbetrogn.
    - die gevangen sie behabten doch
    - gevangen in den banden noch.
  - chapter[n=159]:
    - Dô kam mit vrevellîcher ger
    - der vürste Melêager
    - mit der Phâlangen ritterschaft,
    - die brâhten ritterlîche kraft.
    - 'dô gâhten die karrâschen dar:'
    - ûf hôher hielten dô die schar
    - biz sie dô umbesluogen
    - die die karrâschen truogen.
    - dô schrê Melêager
    - ûf sie mit vrevellîcher ger
    - "'harte ûf sie! lâ sie niht hin!"
    - verswunden ist diu wer an in.'
    - daz her ûf sie genande
    - als sie der vürste mande.
    - dô was daz getemere grôz,
    - dicker dan ûf anebôz
    - der smide slege erknellen,
    - hôrte man dô hellen
    - die slege ûf helme herte,
    - die man sô sêre berte
    - daz die geneistern dicke
    - mit mangem viures blîcke
    - ûz den helmen sprungen.
    - die Mâzen diu her drungen
    - mit slegen und mit stichen
    - daz sie an sie wagen wichen.
    - des twanc sie Melêâger.
    - dô rigen sie sich an diu sper
    - dâ von sie schaden vil erkurn,
    - wan sie dô mangen helt verlorn.
    - daz gesmîde gar zerbrach
    - swaz dâ sneit oder stach,
    - daz an die wagene was geslagn,
    - als ir mich ê hôrtet sagn.
    - In der wîsen Mâzen her
    - sich begunde ritters wer
    - mit stæten kreften niuwen.
    - die karrâschen sie hiuwen
    - und valten und ersluogen
    - die sich ze wer dar truogen.
    - nû gâhete Philôtas
    - dâ Arjôbarzanes dô was
    - und twanc den wîsen wîgant
    - vlühte dô mit sîner hant.
    - dô dranc mit ritterlîcher wer
    - Méljager durch daz her
    - dâ Orîombates dort streit
    - mit werlîcher manheit,
    - und stach in nider ûf den sant.
    - dô beschutten in zehant
    - die sîne und liezen in niht hin.
    - daz dûhte sie ein grôz gewin,
    - daz sie in behabten dâ.
    - dô kam in niuwe helfe sâ
    - die der vürst Orsines
    - brâht und Phrâdâtes
    - von Kaspîâ mit grôzer wer.
    - die von dem Rôten Lebermer
    - wârn, der phlâgen sie dâ
    - und der her von Indîâ.
    - mit den drungens in den strît.
    - dô huop sich an der selben zît
    - mit ernest angest und nôt,
    - dô lac sô vil der Persen tôt
    - daz in die Mâzen vürbaz niht
    - entwichen - des diu wârheit giht.
    - Von der zeswen sîten
    - kâmen die Bêlîten
    - und die von Armênje dar.
    - der Persen brâhte grôze schar
    - ûf die von Mâzedônje.
    - die von Babilônje
    - nâch disen rotten drungen.
    - dô wurden sie betwungen
    - mit menig und mit überkraft
    - daz sie mit ir ritterschaft
    - werlôs wurden an ir wer
    - und wichen widr unz an daz her.
    - die Persen huoben grôzen schal
    - der in dem her vil wîte erhal,
    - und schalten in vrœlîchen sitn
    - als sie den sic hæten erstritn.
    - Argràspites diu schar
    - kam mit grôzen kreften dar,
    - den der vorste Nîkanor
    - streit mit ritters kreften vor
    - mit werlîchem prîse,
    - und Zênôs der wîse
    - der im ze helfe was erkorn,
    - in was der Persen schallen zorn.
    - sie brâchen in liut und habe
    - mit zornlîchen siten abe,
    - doch hâten sie sô rîche wer
    - daz vürbaz weich der Mâzen her
    - und grôzen schaden nâmen,
    - swie werlîche sie kâmen.
  - chapter[n=160]:
    - Dô sach man Oresten
    - mit den vrechen Linzesten
    - den Mâzen helfe bringen.
    - nâch den sach man dringen
    - mit ir wer vil schiere
    - die werlîchen soldiere
    - die brâhte wol bereit alher
    - der ellenthafte Poliper.
    - niuwe komende ritterschaft
    - brâhte und werlîche kraft
    - der muotes rîche Amintas.
    - nâch dem gerottieret was
    - Phaligrus Balacricôs
    - der nie ritters prîs verlôs.
    - mit grôzen rotten in den strît
    - kam er gedrungen an der zît
    - und vrumet angest und nôt.
    - dô lac sô vil der Persen tôt
    - daz in brach ir wer enzwei.
    - dô wart ûf sie sô grôz geschrei
    - daz die Persen disen dôn
    - erhôrten. die von Cassiôn
    - kâmen in ze helfe dar
    - mit vil krefterîcher schar,
    - nâch den die starken Gortuê,
    - die vrechen Eubôizê
    - und die Catâônîten.
    - die Parten und die Zîten
    - und die küenen Kâdûsî,
    - die riten den Armênjen bî.
    - von Sûrîe und Phrîgîâ
    - die kâmen mit ir helden sâ
    - gedrungen zuo der Persen schar
    - mit vîentlîchen kreften dar.
    - Dô was diu kraft und ouch diu wer
    - sô grôz von iedewederm her
    - daz niemen noch den sic gewan
    - und ouch dô nie man entran.
    - die muotes rîchen vürsten hêr
    - vrumten leit und herzesêr
    - an der grôzen ritterschaft.
    - dô wuohs mit zornlîcher kraft
    - sunder liep grôz herzeleit
    - mit angestlîcher arbeit
    - an den wol gebornen.
    - die wîsen ûz erkornen
    - vil vrevellîche uf nander ritn
    - mit sô vîentlîchen sîtn
    - daz dô manec helt verdarp
    - der dicke hôhen prîs erwarp.
    - Dârîus dô selbe streit
    - mit ritterlîcher werdekeit
    - mit sîner ûz erwelten schar
    - die von Capadôzje dar
    - im ze helfe wâren komn.
    - ouch hât er an sich genomn
    - die schützen die im riten bî.
    - die Persen und Mêdî
    - kâmen ouch mit kreften dar
    - mit manger ellentrîcher schar.
    - dise rotten kâmen dô
    - mit dem künge Dâriô
    - gedrungen in die reise.
    - die worhten mange vreise
    - an den hôchgemuoten
    - die sô mit wer sich huoten
    - daz sie niht möhten in geschadn.
    - doch wurden sie sô überladn
    - mit grôzer überwegender wer
    - daz sie entwichen gar dem her,
    - des betwanc sie Dârîus.
    - dô kam gevarn Krâterus
    - mit der schar von Lôcrense
    - und von Pêloponense,
    - mit grôzer werlîcher wer
    - von Achâjâ michel her
    - brâhte ûf ritterlîchen lôn
    - der rîche vürste Malêôn.
  - chapter[n=161]:
    - Dô wart vil rûch diu slihte,
    - vil krump diu rehte rihte,
    - diu wîte wart vil enge,
    - mit grôzem gedrenge
    - wart in des strîtes vreise
    - gemachet manec weise
    - und manec riuweclîcher mâc.
    - dô wart der zorn und der bâc
    - mit zornlîchen siten grôz
    - dô rotte sich ze rotten slôz.
    - nû wâren die von Persîâ
    - mit volleclîcher helfe dâ
    - und mit al ir ritterschaft.
    - diu überwegend überkraft
    - betwanc Alexanders man
    - daz sie muosten wîchen dan,
    - unz Alexander mit wer
    - brâhte hôchgemuotiu her
    - mit wol bereiten rotten grôz.
    - der sluoc, der stach, vil manger schôz
    - daz die phîl sô dicke vlugn
    - daz sie der sunnen schîn bezugn
    - sô gar daz ir lieht verswein
    - und abe dem strîte kûme schein.
    - die phîl sô dic dô wâren
    - daz sin schaten bâren.
    - dô sach man zuo zin dringen
    - die betschelier mit slingen
    - der ieglîcher sêre warf.
    - swie ie man ze wer bedarf,
    - daz wart vil gar dô vunden
    - 'an den die strîten kunden:'
    - der hurte den mit kreften nidr,
    - dô dranc diu schar die ander widr,
    - der wart ertreten, der erslagn,
    - den sach man strîten, den verzagn,
    - der sluoc den, der den andern.
    - dô sach man Alexandern
    - und den rîchen Persân
    - vaste dringen ûf den plân
    - ietwederhalp mit grôzer wer.
    - dô wuohs schaden vil dem her.
    - dô wâren beidentbalp die schar
    - als geparrieret gar
    - daz sie sich sêre wunden
    - und sich sô wern kunden
    - daz ir wern mangem war
    - der sich war ûf strîten dar.
    - mit lanzen und mit gêren
    - sach man ze samene kêren
    - der vrechen sarjande hêr.
    - die ritter phlâgen ritters wer,
    - die nît mit hazze truogen,
    - sie stâchen und sluogen,
    - man sach sie zorn ein ander tragn,
    - des wart dô manec helt erslagn.
    - Als Alexander bevant
    - daz mit werlîcher hant
    - die sîne nôt mit kumber litn
    - und doch sô werlîche stritn
    - daz der vînde vil ir lebn
    - muosten dô ze phande gebn,
    - 'gegen der herte er kêrte:'
    - sîn kunst ir mangen lêrte
    - sterben und lîden nôt,
    - sîn strît in solhe vorhte bôt
    - daz sie vluhn alsô er kam.
    - vil maneger dô sîn ende nam.
    - dô machte manec tôdes mâl
    - sîn ors der vreche Bûzevâl,
    - es kunde strîten als ein man
    - ez truoc in hin her und dan,
    - ez dranc, ez stiez, ez sluoc, ez stach,
    - die schar ez zaller zît durchbrach
    - beide wider unde vür
    - in sô vrevellîcher kür
    - daz man sîn hurten spurte.
    - swâ er den strît hin hurte,
    - sie sluogen, stâchen, schuzzen gar.
    - nû was sô grôz der Persen schar
    - daz sie vil schaden nâmen.
    - sie kunden niht gerâmen
    - der Mâzen wan vil selten ie,
    - dâ von der græste schade ergie.
    - 'her under wuohs der Persen nôt:'
    - sie lâgen von ir vriunden tôt.
  - chapter[n=162]:
    - Dô vrumten mangen siechen
    - die Mâzen und die Kriechen,
    - die Alexander brâhte dar.
    - swâ sie sach der Persen schar
    - zuo gâhen, dô verzagte ir wer,
    - sie sluogen âne wer daz her, -
    - niht âne wer, doch was ir wer
    - verdorben gegen der Kriechen her.
    - die werden helde wol geborn
    - vielen sam daz rîfe korn
    - von des hagels vreise tuot,
    - des heres viel dô manec vluot.
    - vil kleiniu zal gap tûsent dâ,
    - dô der helfær von Persîâ
    - sament zehen tûsent lac,
    - die zal man dannoch ringe wac.
    - der sarjande wer gebôt
    - der vînde tœtlîche nôt.
    - ir kraft began sich niuwen,
    - die wagene sie zerhiuwen
    - und valten und ersluogen gar
    - die sie getragen hâten dar,
    - wan âne die zwei hundert
    - wâren ûz gesundert
    - vünve z iegelîcher schar
    - die grôze helfe brâhten dar
    - dem künege von Persîâ,
    - die wurden gar verderbet dâ.
    - Parmênîôn der wîse degn
    - der schilteshalp dô solde phlegn
    - Alexanders ritterschaft,
    - vaht in vîentlîcher kraft
    - daz ir vil sterben lêrte.
    - der Persen helfe rêrte
    - die helfer dicke und dicke.
    - in mangem leiden stricke
    - was beidenthalp diu ritterschaft
    - in angestlîcher nôt behaft.
    - Mâzêus der der wege phlac
    - und die strâzen ê verlac,
    - was komen vîentlîche
    - mit helden muotes rîche
    - und dranc ûf Alexandern hin.
    - dô wanter Bûzevâln ûf in
    - und twanc in daz er kêrte,
    - die sîne wîchen lêrte
    - und aber wider kêren,
    - daz vrumte mangen sêren.
    - dô dranc Zênôs der vürste dar
    - und durchbrach die vînde gar
    - von ende z ende hin und her.
    - dô drungens hin, der und der
    - ûfn ander, beide die und die.
    - nû wâren vreche schützen hie
    - die schuzzen ûf sie sâ zestunt.
    - dô wart er sô sêre wunt
    - daz er kûme sît genas.
    - dô kam der vürste Mênidas,
    - der wîs unverdrozzen,
    - der was ouch nâch erschozzen,
    - wan er an den stunden
    - enphie vil grôzer wunden,
    - dô er ûf die Persen dranc
    - sô sêre daz er sie betwanc
    - mit slegen und mit stichen
    - daz sie den Mâzen wichen.
  - chapter[n=163]:
    - Dô gevuocte ez sich alsus
    - daz der vürste Mâzêus
    - sêr überdrungen wart,
    - dô jaget er die widervart
    - und vlôch gein Babilônje.
    - diu her von Mâzedônje
    - wârn in wahsender kraft,
    - sô wîs und sô ellenthaft
    - wâren sie mit manheit
    - derhalp dâ Alexander streit
    - daz sie mit vrœlîchen sitn
    - der Persen her gar überstritn.
    - dô kam der vürste Perdiccas
    - der grôzer rotten vaner was,
    - mit Ephestîône
    - hin zuo Parmênîône
    - der vil nâch was überhert.
    - ê daz mit kreften wart erwert
    - mit ritterlîchen dingen
    - ûf sie der Persen dringen,
    - dô huop sich nôt und arbeit
    - und manger hande herzeleit.
    - die vrechen wîsen jungen
    - mit grôzen kreften drungen
    - hin und her durch al die schar.
    - ûf Ephestîônen dar
    - kam gevarn ein vürste sâ
    - wîse und wert von Persîâ.
    - durch den arm er in stach.
    - Ephestîôn die wunden rach
    - und sluoc in daz er tôt gelac.
    - der Mâzen her vil vröuden phlac.
    - In grôzer unmuoze was
    - der rîche vürste Perdiccas
    - mit strîte lange wîle,
    - mit mangem herten phîle
    - wart er ouch wunt unz an den tôt.
    - dô wuohs êrst der Persen nôt,
    - sie begiengen schiltes amt
    - tûsent tûsent vielen samt,
    - unz in wart der sic benomn
    - und sie von wer wâren komn.
    - mit disen nœten sach dô sus
    - der rîche künec Dârîus
    - mit werlîchen dingen
    - die sîne sêre ringen.
    - sîn manlîch muot im gebôt
    - daz er vil gerner læge tôt
    - danne er solde sehen an
    - sô mangen ellenthaften man
    - durch in lîp unde lebn
    - dem tôde durch sîn êre gebn.
    - er was in klagender pîne,
    - dô rieten im die sîne
    - daz er der witze wielte
    - 'und er den lîp behielte:'
    - lebt er, ir möhte werden rât.
    - der rât dûht in ein missetât,
    - er kêrte wider in den strît
    - und wert an der selben zît
    - die sîne und ouch sîn êre
    - nâch manlîcher lêre.
    - dô huop sich niuwe klagendiu nôt,
    - dô lâgen êrst die besten tôt.
    - Dârîus vor den sînen streit
    - mit vil grôzer manheit
    - biz daz im entweich sîn her
    - und dem her entweich diu wer.
    - die Mâzen riefen 'phîâ phî!
    - hurt ûf sie hin! schrîâ schrî,
    - nû hin ûf die verzagten schar,
    - sie sint an wer verdorben gar!'
    - sie ruoften und sungen,
    - sie hurten und drungen,
    - sie sluogen und stâchen,
    - schaft und schilt sie brâchen,
    - sie sluogen ors unde man
    - und swaz sie dô kâmen an,
    - unz sie verzagten an ir wer
    - der ellenthaften Persen her.
  - chapter[n=164]:
    - Dô der schal und ouch der dôz
    - in dem strîte was sô grôz,
    - Attalus der wîgant
    - kêrtè sich dar zehant
    - mit der schützen vrechen schar
    - die von Crête kâmen dar,
    - und mit dem her von Agrîân
    - daz er ze helfe solde hân,
    - mit den er nâch den rotten strite,
    - ob man sie ze rücke an rite.
    - mit sîner grôzen kraft er kam,
    - dô er der Mâzen schal vernam.
    - sus dranc der degen werhaft
    - ûf der Persen ritterschaft
    - mit helden wol geruowet gar.
    - die liezen der Persen schar
    - mit ir wer ze wer niht komn
    - ê daz in wart diu wer benomn
    - sô gar daz sie begunden
    - vliehen an den stunden,
    - ze vluht was in ze nôt vil gâch.
    - des jagten in die Mâzen nâch,
    - niemen meit die vluht aldâ,
    - swer dô was von Persîâ,
    - die huoben âne wer die vluht,
    - sunder milte vriundes zuht
    - jagtens vîentlîche
    - die Kriechen muotes rîche.
    - diu vluht vil sêre girret wart
    - von den wagenen ûf der vart.
    - der was als ich hœre sagn,
    - sô vil zerhouwen und zerslagn
    - daz sich die Persen und ir man
    - sêre verbarrierten dran
    - und liezen sie niht komen hin.
    - daz was ir græster ungewin.
    - Dô vlôch der künec Dârîus
    - hin dâ der grôze Lîkus
    - durch daz selbe rîche vlôz.
    - ein brücke wît hôch und grôz
    - gienc übr daz selbe wazzer dâ.
    - dem künege von Persîâ
    - was ze vlühte drüber gâch,
    - dô vluhen im die sîne nâch,
    - des twanc sie Alexander.
    - von einem stade anz ander
    - diu brücke wart geladen wol,
    - si wart von menig alsô vol
    - daz sî der grôz überlast
    - druhte nider daz si brast
    - 'und ze grundè versanc:'
    - des heres harte vil ertranc,
    - an der vluht nie man genas
    - wan der unmâzen wênec was.
    - die dô niht möhten überkomn,
    - den wart daz leben dô benomn
    - ûf der wîten rifiere.
    - dô wart verendet schiere
    - der Persen grœstiu hêrschaft,
    - aldâ verswant ir bestiu kraft
    - die sie an mangem lande erstritn
    - mit gewalteclîchen sitn.
    - Lant und liute hâte ir hant
    - betwungen vil, in was benant
    - der welte mônarchîâ,
    - der phlac der künc von Persîâ.
    - (daz ist in tiusche sundergewalt).
    - Dârîus der degn balt
    - hâte dise hêrschaft
    - gerbet und mit sîner kraft
    - betwungen mangen herren grôz,
    - künge, herzogn genôz,
    - daz sie zinsten sîner hant
    - ir grôze hêrschaft und ir lant.
    - daz brach in Alexander,
    - die Persen überwander
    - des sie dâ vor vil lange zil
    - überwunden lande vil.
    - nâch der âventiure sage
    - wart in an dem selben tage
    - ir wer, ir rîlich hêrschaft
    - gar verswendet und ir kraft.
    - des vröute sich der Mâzen schar.
    - drîzec tage teilte gar
    - Alexander den gewin
    - der dô gewunnen was an in.
    - den goten er mit opher bôt
    - grôz êre. die dô wâren tôt,
    - die hiez er begraben sâ,
    - die sîne und die von Persîâ.
    - diz was sîn site des er phlac.
    - swer wunt oder tôt gelac,
    - des hiez er nâch dem rehte phlegn
    - als ez danne was gelegn.
  - chapter[n=165]:
    - Wie vil der Persen was erslagn,
    - des kan ich iu niht gesagn
    - wan daz diu âventiure giht,
    - die Mâzen kunden gahten niht
    - mit wârheit der tôten zal.
    - sie vunden ligen in der wal
    - sehzec tûsent erslagn
    - die man sêre hôrte klagn.
    - 'dise zal sie vunden:'
    - niht vürbaz sie kunden
    - der tôten zal geprüeven dâ
    - der helfær von Persîâ
    - die in dem strîte sturben.
    - der und die dort verdurben
    - in des grôzen wazzers vluot,
    - kunden die helde hôch gemuot
    - mit der zal gerâmen nie,
    - an den des tôdes val ergie.
    - diu schrift der rehten wârheit
    - bet uns gewærlîche geseit
    - daz ê dâ vor nie noch sît
    - geschach dehein sô grôzer strît
    - dâ sô manec man sîn lebn
    - verlür unde müeste gebn.
    - Dô was verendet, daz ist wâr,
    - nâch jenen zwein daz dritte jâr
    - daz er die Persen êrste an reit
    - und mit ir helfæren streit.
    - was in den selben zîten
    - in allen disen strîten
    - liute tôt gelegen was,
    - 'daz sage ich iu als ich ez las:'
    - vünfzehen stunt tûsent hundert.
    - swen dirre zal nû wundert,
    - der sol gelouben daz ez Got
    - 'gebôt: ez was sîn gebot'
    - und wold al die heidenschaft
    - twingen mit des heldes kraft,
    - durch daz liez er ergân alsus.
    - daz giht der wîse Jôsephus,
    - der rehte und der gewære
    - und ander buochmachære
    - der iegelîches wârheit
    - von im grôziu wunder seit.
    - sît er mit Gotes helfe streit
    - und im diu was ie bereit,
    - des sol man güetlîch âne haz
    - die zal gelouben dester baz
    - 'von der wir hie sprechen:'
    - Got selbe wolde rechen
    - an der vorworhten heidenschaft
    - sînen zorn mit der kraft
    - diu mit hôher wîsheit
    - an Alexandern was geleit
    - und die er im gap durch daz
    - er im ræche sînen haz.
    - Swer wider Gotes gebote lebt
    - und wider sîne hulde strebt
    - und im des niht ze buoze stât
    - durch sînen süntlîchen rât,
    - dem tuot er ie etewaz
    - dâ mit er an im rîchet daz.
    - sus rach Alexanders kraft
    - Got an der grôzen heidenschaft
    - und sînen wol verdienten vluoch.
    - Hie endet sich daz dritte buoch
    - von Alexanders getât.
    - diz buoch alhie geteilet hât
    - in maneg âventiure sich,
    - wan die âventiur sint mislich
    - durch daz nenne ich über al
    - an disem buoche solhe zal
    - als ir mê dan einez sî, -
    - dem einen wonent gnuoge bî -
    - und hât doch niht wan einen namn
    - von dem werden lobesamn.
    - Wie er Persîam betwanc,
    - hebt sich des vierden anevanc.
    - book: IV._Buch
    - Ez wære unlobebære,
    - swer lop mit lobe bære
    - dem der alwære
    - 'an hovesite wære:'
    - daz wir den lobebæren
    - lop mit lobe bæren,
    - daz wære reht, ez solde sîn.
    - swem in dem gemüete sîn
    - sô liep und alsô mære
    - dâ sînt diu selben mære
    - daz sim wellen mæren,
    - dem wil ich hie mæren
    - wie der wîse degen wert
    - sô hôhes prîses wart gewert
    - duz niemen kunde werden
    - geprîset vor dem werden
    - an ritterlîchem prîse,
    - den lop ich an im prîse. -
  - chapter[n=166]:
    - Swer dirre welte prîses ger,
    - der sol niht vürbaz dan her
    - kêren und suochen
    - an den gewæren buochen
    - wie manger hande werdekeit
    - den mit lobe was bereit
    - die vor uns sint gescheiden hin,
    - mit vlîze lernen daz an in
    - wie sie nâch êren strebten
    - die wîle daz sie lebten,
    - juden kristen heiden
    - swer im daz lât bescheiden
    - wie kiusche sie behielten
    - ir orden und des wielten
    - und ie doch der welte prîs
    - bejagten in vil mange wîs,
    - der mac sich wol gebezzern dran,
    - ez sî wîp oder man,
    - ob er der lêre volge giht
    - die er dar an geschriben siht.
    - der selben mære hân ouch ich
    - eines underwunden mich
    - daz guoter lêre waltet,
    - swer gerne sî behaltet,
    - und hân dem nâch gesuochet vil
    - als ich iuch bescheiden wil,
    - von wem diu âventiure
    - hât deheine stiure.
    - die hân ich vil nâch vunden gar,
    - nâch den ich gerne volle var.
    - nû hœret rehte wer die sîn!
    - dô der künec Constantîn
    - truoc mit gewalte schône
    - die rœmische krône
    - und er mit dem rîche was
    - ze Constenôpel als ich las,
    - ze Rôme hât er gelân
    - die im wâren undertân,
    - zwêne rihtære
    - reht und unwandelbære,
    - Jôhannes und Marînus,
    - die herren beide hiezen sus,
    - die solden neizwaz enden
    - und einen boten senden
    - dem keiser hin ze Kriechen dô.
    - nû was der wîse Lêô
    - ze Rôme ein meister alsô wîs
    - daz von kunst der hœste prîs
    - an im sô meisterlîche lac
    - daz er mit lêre ir râtes phlac.
    - der wart ze Kriechen in daz lant
    - ze boten dô von in gesant,
    - der solde in wîslîcher kraft
    - werben s rîches botschaft.
    - Dô der dem keiser tet erkant
    - war umbe er wære dar gesant,
    - und der künec sich beriet
    - waz er enbute sîner diet,
    - Lêô begunde suochen
    - an kriecheschen buochen
    - etelîchiu mære,
    - diu wæren sô gewære
    - daz er niht tæte wider Gote
    - und wider sînem gebote,
    - ob er ir schrift berihte
    - und in latîne tihte
    - und ze bezzerunge kæme,
    - swâ man sî vernæme.
    - nâch sîner gernder suoche
    - vant er dô vil buoche
    - diu er complierte,
    - die schrift dâ mite zierte.
    - bî andern buochen vander
    - waz von Alexander
    - Aristôtiles ê schreip.
    - in des râte er ie beleip,
    - nâch des gerihte er tihte
    - in latînscher rihte
    - wie er geborn der welte wart
    - und waz er ûf sîner vart
    - wunderlîcher wunder vant,
    - wie er mit kreften überwant
    - elliu künecrîche.
    - daz seiter kurzlîche, -
    - die geburt und sîniu wunder
    - seiter gar besunder
    - und lât die strît ungeseit,
    - die er bî sînen zîten streit.
    - mit disen mæren kêrter widr
    - und schreip sie disen herren sidr.
  - chapter[n=167]:
    - Dâ diu mære an im belibn
    - ungeseit und ungeschribn,
    - dâ nam sie Curtus Rûfus,
    - ein wîser phaffe hiez alsus,
    - und schreip ouch in latîne
    - gar die strîte sîne
    - die er streit mit sîner hant,
    - und wie er gar betwanc diu lant. -
    - waz er mit den Juden ie
    - grôzer wunder begie,
    - daz seit der wîse Jôsephus.
    - der heilige Metôdîus,
    - Kristes martelære,
    - der schreip von im diu mære
    - wie er Gog Mâgog beslôz,
    - die vervluochten künne grôz,
    - und wer diu vrouwe Olimpîas
    - von art und von gebürte was
    - und wie ez umb die vrouwen kam,
    - dô Alexander ende nam.
    - Nâch der urkünde wârheit
    - die ieglîcher von im seit,
    - hân ich gesuochet lange her
    - und hân nâch mînes herzen ger
    - vunden ir aller stiure
    - die sie der âventiure
    - gegeben hânt mit wârheit,
    - als ir gewæriu wârheit seit.
    - nâch der wil ich vollevarn,
    - die wârheit an der tiusche bewarn
    - daz ich dar zuo spriche niht
    - wan des diu âventiure giht,
    - und wil vürbaz sagen hie
    - wie ez nâch dem strîte ergie.
    - Dô der strît ergangen was
    - von dem ich iu hie vor las,
    - dô kam der künc von Persîâ
    - in die stat z Arbêlâ
    - vlühtec wol ze mitter naht.
    - im was entwichen gar sîn maht,
    - er was trûrec, niht ze geil,
    - er vant dâ sîner manne ein teil,
    - die bat er sâ im rât des gebn
    - wie er tæte und solde lebn,
    - wan im der edel werde man
    - hæte gar gewunnen an
    - lant veste und rîche
    - alsô gewalteclîche
    - daz er vil kûme möhte wesn
    - dâ er möhte genesn
    - in wîten landen . er beriet
    - sich aldâ mit sîner diet
    - daz er kêrte sâ zehant
    - in sîniu engesten lant.
    - er vorhte unzwîvellîche
    - daz elliu sîniu rîche
    - Sûsîs und Babilônje
    - die von Mâzedônje,
    - des wîsen Alexanders her
    - gar betwungen âne wer.
    - von vorhten er verzagte,
    - der zwîvel in verjagte
    - daz er vlôch gen Mêdîâ
    - und wolde sich enthalten dâ
    - in starken engen vesten
    - vor den unsanften gesten.
    - Dar nâch vil kurzlîche
    - kam der muotes rîche
    - der künec Alexander dâ
    - in die stat z Arbêlâ,
    - diu gap sich im âne strît.
    - dâ vant er an der selben zît
    - von Persîâ des künges hort,
    - vier tûsent marke wart im dort
    - goldes, daz der wîgant
    - den sînen teilte sâ zehant,
    - und ander grôzer rîcheit vil.
    - Nû mohte in alsô kurzem zil
    - die tôten niemen ûf gehabn
    - und alsô ganzlîche begrabn,
    - der sô vil ûf der erde lac
    - daz daz lant sô vulte ir smac
    - daz Alexander mit den scharn
    - muoste von dem lande varn,
    - daz sie dem smac entrunnen
    - und bezzern luft gewunnen.
  - chapter[n=168]:
    - Sie kêrten nâch der linken hant
    - gen Arâbj in daz lant,
    - daz hât sô grôze genuht
    - und alsô berhafte vruht
    - daz niemen dô getar gelân
    - daz vih an der weide gân.
    - daz kumt von zwein wazzern grôz
    - der einz ietwederhalp dâ vlôz,
    - Eufrâtes und Tigris.
    - diu rehte schrift tuot uns gewis
    - daz ieglîch lant der arte sî
    - daz in ist gelegen bî,
    - Mesopotâmj ist genant
    - daz genuhtsamste lant
    - daz diu wazzèr besliezent
    - und drumbe nider vliezent.
    - dâ diu wazzèr nider gânt,
    - ir vluz durch ein gebirge hânt,
    - dâ ist gelegen zwischen in
    - oberhalp Arâbje hin
    - Mêdîâ daz rîche
    - beslozzen vesteclîche,
    - ouch stôzet Babilônje dran.
    - sie vliezent durch Egipten dan
    - und reichent gegen dem Rôten mer.
    - Alexander und sîn her
    - kam in die veste Mennim,
    - diu selbe stat ergap sich im.
    - dâ vant er einen brunnen grôz,
    - dar inne sô vil kleibes vlôz
    - daz gar dâ mit gemûret was
    - Babilônje. als ein glas
    - macht ez die mûre herte
    - gein werlîchem geverte,
    - wol bewart gein rîcher wer.
    - des wîsen Alexanders her
    - was etelîche wîle dâ.
    - gein Babilônje vuor er sâ.
    - Do der ellenthafte man
    - nâhen gegen der stat began,
    - sie vunden an den zîten
    - ûf dem gevilde wîten
    - vil mangen rîchen palas
    - der dâ vil gebûwen was.
    - Xerses von Persîâ
    - hâte sie gebûwen dâ
    - mit vil grôzer rîcheit
    - und grôzen vlîz dar an geleit.
    - nû sie die Mâzen sâhen,
    - sie îlten balde gâhen,
    - sie branten und brâchen sie,
    - swaz sie rîcheit vunden ie,
    - daz nâmens an den stunden.
    - dô sie des begunden,
    - Alexander wertez in
    - und hiez sie lâzen den gewin
    - der dô mit roube was erhabn.
    - von alter wâren dâ begrabn
    - die künege von Persîâ
    - die rîchsten und die græsten dâ
    - mit keiserlîcher werdekeit,
    - durch daz was Alexander leit
    - daz diu grap ie man ûf brach
    - dâ man sie begraben sach.
    - er hiez in vride bannen
    - von allen sînen mannen.
  - chapter[n=169]:
    - Bî den andern schône lac
    - Nînus der künec der ê phlac
    - des landes in Assîrîa,
    - der was ouch begraben dâ
    - sô schône daz dâ vor nie man
    - dehein rîcher grap gewan.
    - die sîten al gemeine
    - daz waren edel steine,
    - ein sîte ein ametiste was
    - durchliutec lûter als ein glas,
    - der gap vil wünneclîchen schîn.
    - dâ wâren kleiniu vogelîn
    - ergraben an mit listen.
    - durch den ametisten
    - was der glast sô lieht, sô klâr
    - daz des lîchamen hâr
    - und der lîp ûz durch den stein
    - wol sihtec was und schône schein.
    - die andern edelen steine
    - wâren lieht und reine
    - und wünneclich ze sehen an.
    - gebalsmet was der selbe man
    - der dinne lac begraben dâ
    - Nînus von Assîrîâ.
    - sîn gewalt sô hôhe swebte
    - dâ vor dô er lebte
    - daz niemen mê sô grôz gewalt
    - was benant und gezalt.
    - die grôzen wîten Nînivê
    - hât er dâ vor gestiftet ê,
    - er hâte sîniu lebenden zil
    - gewaltes vil und alsô vil
    - daz er an kreften was sô rîch
    - daz im niemen was gelîch
    - in allen den rîchen
    - kund im sich niht gelîchen.
    - Dô diz geschehen was alsus,
    - von Babilônje Mâzêus
    - vuor gen Alexander dan.
    - der wîse hôchgemuote man
    - ruorte dar in sîner schar
    - die edelsten juncherren gar
    - die er ze Babilônje vant.
    - die stat ergep er al zehant
    - dem küneg unde sînem her
    - sunder bete und âne wer.
    - des was Alexander vrô,
    - der êren danket er im dô.
    - die zwêne herren teilten gar
    - in vier rotten al die schar.
    - ie zwêne bî ein ander ritn
    - mit zühteclîchen hovesitn
    - ritterlîche wol bekleit.
    - nû wâren, giht diu wârheit,
    - die rincmûr ûz und innen
    - vol und al die zinnen
    - wartliute die dô wolden spehn
    - den niuwen künc und in gesehn.
    - Bâgôfanes von Persîâ
    - ein rîcher vürste was ouch dâ,
    - der was, giht daz mære,
    - des Persen kamerære.
    - dô der gesach daz Mâzêus
    - Alexandern êrte sus,
    - er gunde im solher êren niht
    - als ez vil lîhte noch geschiht,
    - 'daz er in überschalte sô:'
    - mit liehten bluomen hiez er dô
    - die strâzen und die gazzen gar
    - ströun vil schône gein der schar.
    - die wende er ouch behenken bat
    - gegen den gesten durch die stat
    - 'übr al die hôhen gazzen wît:'
    - phell unde sâmît
    - gâben dô vil liehten schîn,
    - vil declachen sîdîn
    - hiez er mit kostenlîcher kür
    - durch gezierde henken vür,
    - dâ vor manec teppich breit
    - durch sîne bete wart gespreit
    - ûf den strâzen über al.
    - dô wart ein wünneclîcher schal
    - von süezem gesange dâ,
    - wan aldâ von Kaldêâ
    - die besten singer wâren
    - die man in den jâren
    - vinden kunde und iender vant
    - über al diu næhsten lant.
    - die sungen alsô süezen sanc
    - daz nâch in diu stat erklanc.
  - chapter[n=170]:
    - Der vürste hiez dô brennen ouch
    - mirrèn und wîrouch
    - durch süezèn und reinen smac,
    - als man dô bî den zîten phlac
    - in der heidenschen ê,
    - sie branten lignâ âlôê.
    - swaz reinen smac mit stieze gît,
    - daz hiez er an der selben zît
    - durch hêrschaft an die wege ströun.
    - vremdiu tier, lêbarten, löun
    - hiez er ziehen hin gein in.
    - nâch den reit er selbe hin
    - mit vil grôzer ritterschaft
    - die nâch hovelîcher kraft
    - bî den rittern ûf der vart
    - wâren schône geschart.
    - süezer videlære vil
    - floitierre mit seitspil
    - und tambûrr die grôzen schal
    - huoben der vil wîte erhal.
    - ouch liezen sich dô schouwen
    - die hôchgemuoten vrouwen
    - gegestet wünneclîche
    - gegen dem künge rîche.
    - Dô reit in Babilônje
    - der künc von Mâzedônje
    - mit rîcheit wol gezieret,
    - er wart gesâlûieret
    - und enphangen schône,
    - mit küneclîchem lône
    - lônd in des edelen künges hant,
    - er lêch in liut unde lant,
    - er gap in silber und golt.
    - im wurdn die lantherren holt
    - und swuorèn im hulde sâ.
    - mit grôzer hêrschaft was er dâ
    - vil nâch vier und drîzec tage
    - nâch der âventiure sage
    - und slihtet über allez lant
    - swaz er ungeslihtet vant.
    - die vürsten von dem rîche
    - kâmen al gelîche
    - und enphiengen al ir lêhen dâ.
    - swaz der künc von Persîâ
    - lêhen solde lîhen in,
    - diu lêch er gar den vürsten hin
    - 'und enphie sie dô ze man:'
    - daz lant er sus an sich gewan.
    - Als er von dannen wolde varn,
    - dô kam gevarn mit grôzen scharn
    - der werde vürste Amintas,
    - nâch niuwer ritterschaft er was
    - gen Mâzedônje gesant
    - und ouch in anderiu lant.
    - vil grôzer her brâht im der.
    - dem künge sante Antipater
    - von sînem eigenlande
    - sehs tûsent sarjande,
    - vünf hundert helde wol bereit
    - z orse in rîcher manheit.
    - ouch hâter dar von Trâzîâ
    - sehs tûsent sarjande sâ
    - brâht in der selben schar,
    - von Pêloponense dar
    - zwelf tûsent soldiere guot.
    - mit rîcher manheit wol behuot
    - brâht er driu tûsent ritter dar.
    - ouch brâht er in sîner schar
    - vünfzec juncherrelîn
    - die von arte muosten sîn
    - edel vürsten hôch geborn
    - die dar zuo wâren ûz erkorn
    - daz sie des künges huoten
    - des edelen hôchgemuoten
    - soldens zallen zîten phlegn,
    - swâ der ellenthafte degn
    - kêrte hin, dâ solden sîn
    - bî im die juncherrelîn,
    - ze tische und sô er jagte
    - und swâ der unverzagte
    - sliefe odr solde strîten,
    - dâ was er zallen zîten
    - mit ir phlege wol bewart
    - getriuwelîche ûf sîner vart.
  - chapter[n=171]:
    - Der edel künec rîche
    - enphie vil minneclîche
    - mit gruoze in vriuntlîcher kraft
    - die vürsten und ir ritterschaft
    - und was ir herzeclîche vrô.
    - die stat, daz lant besazter dô.
    - ein vürsteclîcher wîgant
    - der was Agatôn genant,
    - den saste er ûf den palas
    - der wol mit wer gezieret was,
    - dem liez er driu hundert man
    - die er mit solde an sich gewan,
    - und von sînem lande
    - siben hundert wîgande
    - mit den der ellenthafte degn
    - dirre veste solde phlegn.
    - ein vürste hiez Mênêtas
    - der ouch von arte ein vürste was,
    - der solde dô des landes phlegn
    - und swaz lande im was gelegn.
    - er und Apollodôrus,
    - Bagôfanes und Mâzêus
    - solden phlegen dô der stat
    - als sie der rîche künec bat.
    - Mitrênes Armênje phlac.
    - swaz in Babilônje lac
    - von silber und von golde,
    - den hort gap er ze solde,
    - der Dârîô Persîâ
    - ze samene was geleit aldâ.
    - Nû erz dâ beschuof alsô,
    - von Babilônje kêrter dô
    - in ein guotez rîchez lant,
    - daz was Satrapêne genant,
    - daz gap sich Alexander sâ.
    - mit den sînen saz er dâ
    - unz er vil veste an sich gewan.
    - der ellenthafte wîse man
    - teilte in niun teile gar
    - sîne man und al die schar,
    - wan im niht anders töhte
    - daz er berihten möhte
    - daz in dem her ze rihten was.
    - niun werder vürsten er ûz las
    - und hiez ir iegelîchen dâ
    - phlegen tûsent ritter sâ.
    - der rîche vürste Adârîas
    - der êrsten schar herzoge was,
    - der Alicarnasen gewan.
    - Antigênis der wîse man
    - der andern schar solde phlegn.
    - Philôtas der wîse degn
    - der dritten schar vaner was.
    - der vierden phlac Amîntas.
    - Die vünfte bewarte er sus,
    - der phlac der vürste Antigonus.
    - Amîntas von Linzeste
    - der wîse muotes veste
    - der sehsten phlac mit wîsheit.
    - diu sibende schar was wol bereit,
    - der phlac Teôdêtus,
    - der ahten Ellânîcus.
    - die niunde kôs er sîner phlege.
    - alsus was ûf sînem wege
    - Alexander der rîche
    - bewart vil wîslîche.
    - swâ er hin durch twingen vuor,
    - ieglich schar ir herren swuor
    - daz si des niht enlieze,
    - si tæte wie er hieze.
    - ouch versicherten sie daz
    - sie die schar niht vürbaz
    - hiezen vruo noch spâte
    - wan daz mit ganzem râte
    - wart mit der vürsten wîsheit
    - gemeinlîchen ûf geleit.
    - in dûhte ez wære missetât
    - daz er alsô wîten rât
    - zallen zîten wolde hân.
    - diz dûhtin bezzer vil getân,
    - wan enger wîslîcher rât
    - dicke wîse lêre hât.
    - mit vil liuten wîter rât
    - selten sich gesament hât.
  - chapter[n=172]:
    - Abûlites ein herre wîs
    - der burcgrâve von Sûsîs,
    - hôrte sagen mære
    - wie gewaltec wære
    - der künec Alexander.
    - sînen sun den sander
    - im ze gîsel sâ zehant
    - daz er im stat und daz lant
    - gæbe in sînèn gewalt.
    - des vröute sich der degen balt,
    - daz kint er minneclîche enphie
    - und lêch im vor den vürsten hie
    - nâch manschaft daz rîche.
    - dô zogeter krefteclîche
    - an Aspen ein wazzer grôz
    - daz durch daz selbe rîche vlôz.
    - Abûlites gegen im vuor,
    - in sîne huld er im swuor,
    - er gap im stat und daz lant
    - der ellenthafte wîgant
    - brâht im, als ich iu sagen wil,
    - grôzer prîsante vil,
    - zwelf grôze helfande
    - von Indîâ dem lande,
    - vil sneller dromedârjen guot
    - gap im der degen hôchgemuot
    - und vil starker kembel hôch
    - und orse vil diu man dar zôch.
    - daz brâhte Abûlites vil gar
    - ze gâb Alexander dar
    - und enphie von sîner hant
    - sîniu rîche und sîniu lant
    - des in gewaltec machte dâ
    - biz dar der künc von Persîâ.
    - Sus vuor der stolze degen wîs
    - mit dem burcgrâven von Sûsîs,
    - der antwurt im güetlîche dâ
    - des künges hort von Persîâ,
    - silbers vünfzec tûsent phunt.
    - daz hiez er teilen sâ zestunt
    - den sînen al gelîche,
    - des phlac der tugent rîche.
    - die er dô an sich gewan,
    - die rîchete der wîse man.
    - diz was des edelen herren site
    - dâ liebter sich der welte mite,
    - des phlac er dâ und anderswâ.
    - gein Persjâ und gein Indîâ
    - hugete dô der herre wîs.
    - er liez aldâ ze Sûsîs
    - ze helfe dem burcgrâven guot
    - driu tûsent helde wol gemuot
    - bî einem vürsten der hiez sus
    - der grâv Archelâus,
    - der solde landes und der stat
    - im helfen phlegn. ez wart gesat
    - ze wer ûf den palas
    - ein herre der ein vürste was,
    - Xênôphilus er hiez,
    - tûsent man er bî dem liez.
    - Callicrates hiez ein degn,
    - den hiez er sîner zinse phlegn.
  - chapter[n=173]:
    - Die künegîn von Persîâ
    - liez er in Satrapîâ,
    - daz was ein stat veste und guot.
    - den burcgrâven hôchgemuot
    - bat er ir phlegn, er wolde dan.
    - dem edeln hôchgelobten man
    - was von Mâzedônje komn,
    - als ich daz mære hân vernomn,
    - samît und phelle breit,
    - von beiden grôziu rîcheit,
    - zobel vêch und härmîn,
    - die hiez er gar der künegîn
    - und den edelen vrouwen gebn.
    - nû sach man die vrouwen lebn
    - trûreclîche. sî began
    - jâmern nâch dem werden man,
    - sî jâmert in dem muote
    - nâch sînem und ir guote
    - daz sie hâten verlorn.
    - dem edelen herren wol geborn
    - Alexander wart geseit
    - ir jâmer und ir senedez leit,
    - er kam und trôste ir ungehabe
    - und nam sî güetlîche drabe
    - mit zühteclîchem trôste
    - von unmuot er sî lôste
    - sô vil als des mohte sîn.
    - die hôchgeborne künegîn
    - liez er und die gevangen dâ.
    - Von dannen huop sich dô sâ
    - der ellenthafte degen guot
    - an eines grôzen wazzers vluot,
    - Tigris, daz ich hân genant.
    - ez vliuzet durch daz selbe lant
    - ein wazzer ist genant Phâsim
    - Tigris heizet dô nâch im,
    - von Uxîôren lande ez gât,
    - Tigris daz wazzer nâch im hât
    - den namn. ez ist nâch im genant
    - biz daz ez kumt durch daz lant.
    - Über daz selbe wazzer breit
    - vuor der degen vil gemeit
    - mit sînem her, er kam zehant
    - in der Uxîôren lant.
    - daz ist - als ich vernomen hân -
    - gelegen zwischen Sûsîân
    - und der rîchen Persîâ,
    - in engem gebirge dâ
    - ist daz selbe lant gelegn.
    - der des landes solde phlegn,
    - der was Mâdâtes genant.
    - die engen stîg in daz lant
    - die werden geste kêrten,
    - als die lantliute lêrten.
    - dô ez âbenden began,
    - der künc und mit im sîne man
    - drungen durch diu engen phat
    - und sâzen vür die houbetstat.
    - diu was mit ellenthafter wer
    - wider Alexanders her.
    - die burger von der veste
    - enphiengen dô die geste
    - mit grôzem strîte herte.
    - diu stat sich vaste werte
    - mit werlîcher ritterschaft
    - biz daz sie von überkraft
    - wurden wider in getân,
    - daz sim niht mohten widerstân
    - und er mit kreften sie besaz.
    - er truoc in vîentlîchen haz
    - und dröutin sêr an daz lebn.
    - 'sie hæten gerne sich ergebn:'
    - ir sicherheit er gar versprach,
    - dar an in leides vil geschach.
  - chapter[n=174]:
    - Der edel degen wol geborn
    - truoc in mit hazze grôzen zorn,
    - wan sich daz lant und ouch diu stat
    - hâten wider in gesat.
    - dô die lantliute daz
    - sâhen daz sie sînen haz
    - niht gesenften kunden,
    - sie santen an den stunden
    - mit bet an die künegîn,
    - daz si in guot geruochte sîn.
    - der herzog von dem lande
    - den ich iu hie vor nande,
    - hâte ir swester tohter dô,
    - der sante an sî und bat sî sô
    - daz si in genædec wære
    - und sîner vorhten swære
    - leite gegen dem künge hin
    - und sîne hulde erwurbe umb in.
    - diz verseite sî im durch daz
    - ez was ir leit und hâtes haz
    - daz sich daz lant und ouch diu stat
    - wider Alexander het gesat.
    - doch wart si überwunden
    - daz si an den stunden
    - ir brief dem künge sande
    - und in mit bete mande,
    - daz er gedæhte sîner tugent
    - und sîner hôchgeborner jugent
    - und er lieze nâch ir gir
    - die stat durch sî geniezen ir.
    - Als er die briev ane sach,
    - vil gezogenlîche er sprach
    - "'daz tuon ich gerne, diz sol sîn"
    - durch die edele künegîn.'
    - dô liez er sie hulde hân,
    - durch ir bete ez wart getân.
    - die lantherren kâmen dar,
    - der sicherheit enphienc er gar
    - und wurden alle sîne man.
    - als er daz lant an sich gewan,
    - er gab in silber und golt,
    - im wurdn die lantherren holt,
    - ir hôhez lop sie prîsten.
    - die berge sie in wîsten
    - gen Persjâ kuntlîche
    - hin in das künecrîche,
    - des kunde er in wol lônen.
    - er hiez Parmêniônen
    - daz er dô mit halber schar
    - die lantstrâze kêrte dar.
    - er wolde mit den andern scharn
    - oben in daz gebirge varn
    - daz mit einem striche dâ
    - reichet unz in Persîâ.
    - die bercstrâze vuor daz her
    - vier tage ân alle wer.
    - Dô kâmens an dem vünften tage
    - nâch der âventiure sage
    - in Sûsidas Pîlas.
    - mit zweinzec tûsent Persen was
    - Arjôbarzanes von Persîâ
    - ze wer gen Alexander dâ.
    - sie liezen die vil grôzen schar
    - zuo zin in die enge dar
    - komen gar ân alle wer.
    - dô werte sich der Persen her
    - mit vîentlîchen dingen,
    - mit bogen und mit slingen
    - schuzzen sie und wurfen dar
    - werlîch ûf der Mâzen schar.
    - sie liezen sie niht nâher zin
    - komen noch gedringen hin.
    - die Mâzen nâher drungen,
    - die Persen sie betwungen
    - mit grôzen velsen die sie nidr
    - sluogen daz sie kêrten widr
    - und in niht nâher mohten komn.
    - in was ir wer vil unbenomn
    - biz daz sie Alexanders man
    - vertriben schiere von in dan.
  - chapter[n=175]:
    - Nû was Alexander leit
    - daz sie mit solher manheit
    - im erwerten sô die wege.
    - nû was aldâ in sîner phlege
    - ein gevangen dem erkant
    - was diu zunge und ouch daz lant
    - und dar zuo kriesche zunge.
    - der gevangen junge
    - seite ûf sîne wârheit
    - ez wær verlorniu arbeit,
    - swer iemer des gedæhte
    - daz er diu her bræhte
    - durch die selben berge dâ.
    - von dannen unz in Persîâ
    - giengen allenthalben
    - in unkünden alben
    - die wege durch grôze wilde,
    - durch walt ân gevilde.
    - daz joch der selben berge hôch
    - mit grôzer wüeste sich bezôch
    - an daz Rôte Mer von Caucasas.
    - under dem gebirge was
    - ein wîtez lant veste und guot,
    - mit starken vesten wol behuot
    - und mit einem wazzer grôz
    - daz durch die selbe gegene vlôz,
    - daz ist Araxes genant.
    - die wilden berge und ouch daz lant
    - besluzzen vesteclîche
    - Persîam daz rîche.
    - alsus tet der man erkant
    - beide wege und ouch daz lant.
    - Alexander vrâgte dô
    - den gevangen man alsô
    - "'dû seist sô rehte von den wegn"
    - und wie diu lant sint gelegn.
    - weistûz von rehter wârheit
    - oder ist ez dir geseit?' -
    - "'nein ich, herre! ez ist mir kunt."
    - ich bin gewesen lange stunt
    - ein wildenære mangen tac.
    - dô ich hie birsennes phlac,
    - mir wurden berge und daz lant
    - und al die wege wol erkant.
    - dar nâch wont ich in Lîzîâ,
    - dô viengen mich die Persen dâ
    - dô sie gewalteclîche
    - betwungen daz rîche.
    - die hâten mich unz an dich,
    - biz daz dû gevienge mich.
    - diz ist als ich dir hân gesagt!'
    - dô sprach der degen unverzagt
    - "'nû wil ich dich heizen lân,"
    - die stîge soltû vor uns gân
    - und uns wîben. sô wil ich
    - iemer mêre rîchen dich.'
    - er sprach 'lieber herre mîn,
    - daz tuon ich gerne. daz sol sîn!'
  - chapter[n=176]:
    - Daz her bevalch der künec dô
    - dem wîsen degen Crâterô,
    - zuo zim nam er von al den scharn
    - die mit jenem solden varn
    - der sie solde wîsen dar.
    - er hiez wâfnen sich die schar.
    - dô jach der leitære
    - der harnasch wær ze swære
    - ze tragenne durch die berge dâ.
    - dô sprach Alexander sâ
    - "'nû nim dir, swen dû wellest hân,"
    - ich wil selbe mit dir gân,
    - wan ez ist billich daz ein man
    - sîn dinc grîf ernestlîchen an.
    - swer im denne helfen wil,
    - der tuot ez deste gerner vil
    - obe er jenes ernest siht,
    - daz er sich selben sûmet niht.
    - dâ von wil ich, swâ ich kan,
    - mîn dinc selbe grîfen an.
    - ich wil daz Melêâger
    - mit den die er brâhte her,
    - mit uns gê ûf dirre vart.
    - wir vüern nâch werlîcher art
    - wol zehen tûsent helde guot
    - die mit geschütze sînt behuot
    - mit werlîcher bereitschaft
    - werlîch in werlîcher kraft.'
    - alsô diz gelobet wart,
    - sich bereiten ûf die vart
    - des wîsen Alexanders man
    - und zogten durch die berge dan.
    - Der künec dô die sîne hiez,
    - die er hinder im dâ liez
    - in den rotten über al
    - liehte viur und grôzen schal
    - machen zallen stunden
    - daz die vart iht bevunden,
    - dô er von dannen was gevarn,
    - die daz gebirge bewarn
    - solden und die wilden wege
    - mit ir werlîcher phlege.
    - sus vuor der wîse degen balt
    - wüeste wege, wilden walt
    - mit sînen mannen gar die naht
    - in vil kumberlîcher maht
    - unz ez des morgens tagen began,
    - dô kam der sældehafte man
    - in daz hôchgebirge wît,
    - daz was sô sêre besnît
    - daz die wege niemen sach.
    - daz her eneben dem wege brach
    - über den gürtel in den snê,
    - in tâten kalte winde wê
    - und diu unkünden rîche.
    - sie sprâchen al gelîche
    - "'diz ist ein grôziu missetât"
    - daz wir durch eines mannes rât
    - uns alle hân und unser lebn
    - an die wâge gegebn,
    - der durch daz solde sterben
    - daz wir solden verderben!'
    - Sus kâmens an dem andern tage
    - nach der âventiure sage
    - ûf des gebirges hœstiu joch.
    - ein grôzer walt lac vor in noch,
    - dic vinster und kult,
    - al die wege durch den walt
    - entseiten sich den gesten
    - von dicken grôzen esten,
    - die sich zein ander strahten,
    - die wege gar bedahten,
    - dâ durch streiften sie mit nôt,
    - von arbeit wâren sie nâch tôt
    - unz daz sie anderhalben
    - ûf den hôhen alben
    - in des gebirges wilde
    - sâhen ein gevilde,
    - dar ûf lie sich der Mâzen schar
    - ze ruowe nâch ir kumber gar.
    - wan sie verarbeitet
    - wurden dar geleitet.
  - chapter[n=177]:
    - Die schar leiten sich dar nidr,
    - unz sie ze ruowe kâmen widr
    - und sie vergâzen gar ir nôt.
    - Alexander dô gebôt
    - daz Cênôs und Philôtas
    - und der wîse Amintas,
    - Poliperkôn der wîgant
    - einhalb zuo der zeswen hant
    - an die Persen kiemen,
    - die schar halber næmen.
    - der ander schar nam er sich an,
    - mit der huop sich der wîse man
    - schilteshalp hin an daz her,
    - daz was niht bereit ze wer
    - wan vor, dâ man hie ane streit,
    - als ich iu hân hie vor geseit.
    - ez was nâch wol mitter tac,
    - daz her ungewarnet lac,
    - bîz sie die Mâzen sâhen
    - allenthalp zuo gâhen,
    - einhalp Alexandern,
    - anderhalp die andern.
    - sie umbesluogen mit ir wer
    - in zwô wîs der Persen her,
    - swâ sie kêrten sich hin,
    - dâ lac der Mâzen her ûf in.
    - dô wart der schal und der dôz
    - ûf sie sô krefteclîche grôz,
    - die dâ ze lantwer sâzen,
    - daz sie der wer vergâzen.
    - Dô sluogen Alexanders man
    - allez daz sie kâmen an,
    - und liezen niemen in dem her
    - dâ leben der sich bôt ze wer,
    - sie brâchen al ir kraft enzwei.
    - den grôzen schal und geschrei
    - erhôrten Alexanders man
    - die sie vor solden strîten an,
    - der Crâterus der vürste phlac
    - dâ daz her dannoch lac.
    - die ellenthaften jungen
    - die berge vaste ûf drungen
    - ie mit werlîcher kraft
    - vaste und vaste herhaft
    - baz und baz ie vester dar.
    - swer dô sach ligen in der schar
    - mâc bruoder vater kint,
    - daz wac er lîht als ein wint.
    - sie drungen zuo zin âne ir danc,
    - allenthalben man sie twanc
    - vorn hinden und enebn,
    - dazs ir wer muosen begebn,
    - sie vluhen al gemeine.
    - dô was vil nâch eine
    - Arjôbarzanes der degn,
    - der sîne was vil tôt gelegn,
    - er hâte niuwan vierzec man
    - zors die gegen den Mâzen dan
    - mit dem vürsten kêrten
    - und mangen degen rêrten.
    - vünf tûsent sarjande
    - mit dem wîgande
    - phlâgen manlîcher wer
    - gegen der wîsen Mâzen her,
    - ie doch twanc sie überkraft
    - und überwegendiu ritterschaft
    - daz sie liezen den strît
    - und vluhen an der selben zît
    - in daz lant ze Persîâ,
    - daz was gelegen nâhe dâ.
  - chapter[n=178]:
    - Persîpolis diu rîche
    - was vil krefteclîche
    - wol gebûwen und besat,
    - si was des landes houbetstat.
    - dar vlôch Arjôbarzanes
    - als ich bin bewîset des,
    - daz er den lîp behielte aldâ.
    - dô hiezen die burgære sâ
    - sliezen zuo diu bürgetor,
    - den vürsten liezen sie dâ vor.
    - Crâterus in vil schiere erreit,
    - mit dem Persen er dô streit
    - und sluoc mit sîn selbes hant
    - den ellenthaften wîgant
    - und al die mit im wâren komn,
    - den wart dô der lîp benomn.
    - dô antwurte sich dem her
    - diu rîche stat ân alle wer.
    - noch was der künec ûf dem wege.
    - der dô hâte in siner phlege
    - des künges hort von Persîâ,
    - der sant Alexander sâ
    - sînen brief und hiez im sagn,
    - den hort wolden gar zertragn
    - die der veste solden phlegn
    - dar in der hort was gelegn,
    - und daz er deste balder dar
    - gâhete mit sîner schar
    - odr der hort wær verlorn.
    - der edel künec wol geborn
    - was komn und mit im sîne man
    - hin dâ der grôze Araxes ran,
    - dô im diu botschaft wart erkant
    - diu im engegene was gesant.
    - Nû lâgn guote veste grôz
    - an dem wazzer dâ ez vlôz,
    - die wâren lære und âne wer.
    - des rîchen Alexanders her
    - schiere sie gewunnen,
    - die liute gar entrunnen
    - in ander bezzer veste.
    - nû vunden ouch die geste
    - eine prîsûne guot
    - beslozzen vaste und wol behuot
    - dâ bî ûf dem gevilde stân,
    - diu was als ich vernomen hân,
    - hôch wît und harte grôz,
    - die mange veste mûr beslôz.
    - dâ was mit vîentlîcher kraft
    - inne manec man behaft,
    - daz was ein vröudelôsiu schar,
    - die wâren an dem lîbe gar
    - geletzet und gevangen dâ,
    - 'die vienc der künc von Persîâ:'
    - genuoge an werlîchen sitn
    - die ûf sînen schaden ritn,
    - genuoge die durch gîselschaft
    - bî im wâren dâ behaft,
    - etelîchen der sîn guot
    - mit wer het vor im behuot
    - und er denne ergrifen was.
    - ir deheiner des genas,
    - im wære vuoz oder hant
    - ab geslagn. in starkiu bant
    - was diu selbe schar geleit,
    - sie hâten nôt und arbeit
    - erliten vil unde litn.
    - dô sie mit trûreclîchen sitn
    - hôrten und vernâmen
    - daz die Mâzen kâmen,
    - sie ruoften alle 'kêrâ kêr!
    - wir lîden nôt und herzesêr.
    - sî iemen dâ der edel sî,
    - der mache uns armen hinnen vrî
    - durch sînen tugent rîchen muot!
    - sî iemen dâ der sî sô guot,
    - der sol mit süezem muote
    - uns armen komn ze guote!'
  - chapter[n=179]:
    - Jæmerlîche hôrte alsô
    - der künec Alexander dô
    - ruofen die vil arme schar,
    - er kêrte mit den sînen dar
    - und hiez sie von der veste lân
    - ledeclîche enbunden gân.
    - dô vrâgter sis der mære
    - waz ir schulde wære.
    - sie klagten im ir arbeit
    - und sagten als ich hân geseit,
    - durch waz der künc von Persîâ
    - sie gevangen hæte aldâ.
    - dô muosten in erbarmen
    - die vröudelôsen armen,
    - er weinde als im sîn triuwe riet,
    - die vil liebelôsen diet
    - hiez er ûz ir banden lân.
    - bî den armen sach er gân
    - vier tûsent edele Kriechen.
    - die vröudelôsen siechen
    - erkante er wol als er sie sach
    - der künec jæmerlîche sprach
    - "'wê owê! waz tuot ir hie?' -"
    - "'genâde, herre' sprâchen sie"
    - "'dû solt erkennen wol daz wir"
    - ze leide sîn gevangen dir
    - und wir durch den dienest dîn
    - behaft in disen banden sîn
    - und durch dich, herre wol geborn,
    - den lîp daz meisteil hân verlorn.
    - Dô sprach der tugent rîche
    - nâch jâmer trûreclîche
    - "'dêst wâr, swaz leides ir durch mich"
    - hât erliten, des wil ich
    - iuch ergetzen, sol ich lebn.
    - ich mac iu wider niht gegebn
    - den lîp, ich gib iu sô grôz guot
    - daz ir iuwer armuot
    - vergezzet gar. nû sît gewert
    - alles des ir an mich gert.
    - nû berâtet iuch wes ir
    - durch iuwer armuot muotet mir.' -
    - "'herre, daz sol sîn getân."
    - man sach sie ze râte gân
    - wes sie dô muoten wolden
    - und wes sie biten solden.
    - genuoge sprâchen under in
    - "'ich râte daz wir biten in"
    - daz er in unser rîche
    - uns helfe helflîche.'
    - genuoge widerrieten daz,
    - den behagte dâ belîben baz.
    - Euctêmôn der wîse sprach
    - dô disiu zwîvelrede geschach
    - "'ir herren, hœret mînen muot,"
    - waz mich her umbe dunket guot!
    - dô wir durch den herren mîn
    - durch den wir hie gevangen sîn,
    - wolden kêren in diu lant,
    - dô wâren wir dâ vür erkant
    - duz uns mit grôzer werdekeit
    - guot und êre was bereit,
    - 'wir hâten muot unde guot:'
    - nû hân wir weder guot noch muot,
    - diu sint uns beidiu nû benomn,
    - wir sîn ir beider abe komn.
    - swer ê vuor in hôhem namn,
    - der müeste sich nû sêre schamn
    - swenn er in durftigen wîs
    - gedæhte an sînen hôhen prîs
    - den man in sach mit êren hân.
    - swer dâ heime hât gelân
    - ein herzeliebez schœnez wîp
    - und ir nû einen halben lîp
    - ze lande bræhte wider hein,
    - diu würde lîhte des enein
    - daz er ir würde smæhe
    - und in ungerne sæhe.
    - sol ich in alten tagen mîn
    - ein spot, ein vingerzeige sîn,
    - daz muoz bî den vremden wesn,
    - dâ mac ich spotes baz genesn
    - dan bî mînen mâgen
    - die mich ê hôhe wâgen.
    - alsô tuot ein iegelich man
    - der ie lop und êre gewan.
    - dâ von biten wir uns gebn
    - ein lant dâ wir inne lebn
    - und dâ wir bî unsern tagn
    - uns inne mügen wol bejagn.'
  - chapter[n=180]:
    - Der red antwurt im alsus
    - der wîse Têâdetus
    - er sprach 'ich weiz von wârheit wol,
    - swer den man niht minnen sol
    - durch reht, daz im der selten guot
    - mit willeclîchem muote tuot
    - und aber dem noch vürbaz
    - dem er treit vîentlîchen haz.
    - die lantliute uns viengen ê
    - 'und tâten uns mit leide wê:'
    - solden wir nû bî den sîn
    - und aber dulden wernden pîn?
    - daz dunket mich niht guot getân,
    - wan nû dem künge muoz gestân
    - 'unser vröude und unser nôt:'
    - stirbet er, sô sîn wir tôt.
    - durch der lantliute zorn
    - 'müezen wir hie sîn verlorn:'
    - sô tuot der vriunt dem vriunde ie wol
    - der im triuwe leisten sol.
    - dâ von dunket mich vil guot
    - ob ez iuch alsam ouch tuot,
    - daz wir wider zuo den varn
    - die mit triuwen uns bewarn
    - beidiu man unde wîp.
    - wizzet wol daz wir den lîp
    - unlasterlîche hân verlorn.
    - von den wir dannen sîn geborn
    - die tuont uns vil baz danne die
    - uns hazzeten und hazzent ie.'
    - Der rât was alsô von in zwein,
    - sie mohten dô niht über ein
    - des einen komen under in.
    - sie giengen vür den künec hin.
    - dô sprach gezogenlîche
    - der edele tugent rîche
    - "'wes ir muotet noch an mich"
    - und daz ir bitet, daz tuon ich,
    - 'des werdet hie noch baz enein:'
    - welt ir varn, ich sende iuch hein,
    - welt ir aber hie bestân,
    - sô mach ich iu undertân
    - ein lant dar inne ir iuch begât
    - ob ir vriuntlîche site hât.'
    - dô berieten sie sich sâ
    - mit ir besten râte dâ
    - daz sie belîben solden
    - und niht ze lande wolden.
    - diz tâten sie dem künge kunt.
    - dô gap er in sâ zestunt
    - eine gegene diu was wît,
    - diu wart wol gebûwen sît
    - mit edelen guoten vesten
    - von den vremden gesten.
    - daz bûliut gap in sîn hant
    - die bûwen solden in daz lant.
    - in gap der degen wol geborn
    - spîse vih unde korn
    - und allez des sie solden lebn.
    - er hiez ir iegelîchem gebn
    - driu tûsent phenninge dâ.
    - sie danketen dem künge sâ
    - der êren grôz die er in bôt.
    - alsus vergâzen sie ir nôt
    - und vuoren vrœlîch in ir lant
    - daz in gap Alexanders hant.
    - Dô der ander morgen kam,
    - der künec al die vürsten nam
    - und seitin dô ze mære
    - daz kein veste wære
    - vester dô in Persîâ
    - den Regjâ und Persâgadâ,
    - daz wârn die besten veste zwô
    - die dâ ze lande wâren dô,
    - daz hâten im von wârheit
    - die lantliute dô geseit.
    - dâ von bereiter sich alsô
    - daz er des endes kêrte dô.
    - ein teil sante er sîner schar
    - in daz lant her und dar,
    - die twungen al gelîche
    - die vest in dem rîche
    - die sie dô an den stunden
    - ûf der verte vunden,
    - wan sie al gemeine
    - vil nâch œde und eine
    - 'wâren dô in Persîâ:'
    - daz liut was gevlohen sâ
    - in die werlîchen veste
    - die ellenthaften geste.
    - diu âventiure seit alsus
    - daz sie der künec Cîrus
    - bûte küneclîche dâ
    - dô er dâ vor in Persîâ
    - truoc mit gewalte schône
    - des künecrîches krône.
  - chapter[n=181]:
    - Der burcgrâve Glôbârîs
    - ein ellenthafter vürste wîs
    - gegen Alexander vuor,
    - in sîne huld er im swuor
    - und gap dem wîsen helde balt
    - die stete in sînen gewalt.
    - Persîpolis der houbetstat
    - der künec dô behüeten bat
    - einen degen wert erkant
    - der was Nîcartides genant,
    - und gap im dô ze huote
    - driu tûsent helde guote,
    - der phlac Nîcartides.
    - der wîse Tîrîdates
    - ein hôch gelobter wîgant
    - der antwurte im sâ zehant
    - des künges hort der dâ lac,
    - des er mit grôzer rîcheit phlac.
    - 'den rîchet er mit guote dâ:'
    - swaz im der künc von Persîâ
    - gelihen hâte, daz lêch er
    - dem herren dô nâch sîner ger.
    - Gegen den inren Persîâ
    - huget Alexander sâ.
    - dô im des ze muote wart,
    - er huop sich bald ûf die vart.
    - die wîsen wîgande
    - muosten gegen dem lande
    - durch ein gebirge daz was kalt,
    - nâch grôzer wilde gestalt.
    - von kaltem îs und von snê
    - wart in ûf der vart vil wê.
    - dô sie die wilde sâhen,
    - von wârheit sie des jâhen
    - hie wær der welt endes zil.
    - ir aller sorge was dô vil,
    - sie vuoren ungeverte,
    - gevrorne wege herte
    - von snê und ouch von îse.
    - der hôchgemuote wîse
    - sach verzagen sîne man.
    - dô reit er vor in allen an,
    - sie muosten nâch im alle hin
    - swar er zogte hin vor in.
    - Dô kam der ellenthafte degen
    - von den wilden waltwegen
    - in eine gegene lac dâ bî,
    - dar in die wilden Mardî
    - sâzen bî den zîten,
    - die kunden niuwan strîten,
    - roube und urlinge phlegn.
    - swaz in wilde was gelegn,
    - die muosten sîn mit wer gein in.
    - an roube lac gar ir gewin,
    - an slingen was ir bestiu wer,
    - in wilde lac daz selbe her.
    - ir hâr was lanc, vil rûch ir kleit,
    - daz reichet - als diu schrift uns seit -
    - niht vürbaz wan an diu knie.
    - diz selbe liut ze vuoze gie,
    - sie kunden zorse strîten niht,
    - rîten was in gar ein wiht.
    - tier und vihe was ir nar.
    - die Persen hâten dise schar
    - in gemachet zinshaft
    - und entsâzen doch ir kraft.
    - gen Alexander vuor diu schar
    - und ergap sich im vil gar.
    - sus twanc Alexanders hant
    - elliu diu næhsten lant
    - diu in der wilde lâgen dâ,
    - diz was diu inre Persîâ.
  - chapter[n=182]:
    - Dô der drîzigeste tac
    - nâch der selben zît gelac
    - daz Alexander mit den scharn
    - was von Persîpolis gevarn,
    - dô kam er aber wider dar
    - und zerteilte dô vil gar
    - den sînen mit sîn selbes hant
    - des künges hort den er dâ vant.
    - er gap an der selben stunt
    - jenem goldes zehen phunt
    - der in gewîset hât aldar
    - in daz lant und sîne schar.
    - Der künec vuor gen Mêdîâ.
    - Platôn der vürste kam dô sâ
    - und brâhtim zehen tûsent man
    - zorse die er im gewan
    - von Zilîzje dem lande,
    - und vünf tûsent sarjande,
    - des was Alexander vrô.
    - mit den scharn wolder dô
    - Dârîum den rîchen man
    - an den zîten rîten an,
    - den rîchen künc von Persîâ.
    - der lac in Ecbâtanâ
    - von Mêdîâ der houbetstat.
    - diu was mit rîcher wer besat,
    - die bûte werlîche
    - in dem künecrîche
    - der rîche künec Arfaxât,
    - als uns diu schrift bewîset hât.
    - Nû was ez ergangen sus
    - daz der künec Dârîus
    - 'was in grôzen zwîvel brâht:'
    - vil ofte wart von im gedâht
    - wedr er nû vliehen solde
    - odr ob er sich noch wolde
    - bereitèn mit sînem her
    - gein Alexander ze wer.
    - drîzec tûsent sarjande
    - vrecher wîgande
    - het der rîche Persân,
    - die wâren dâ von Bactrîân,
    - der phlac der vürste Bessus.
    - ouch het der künec Dârîus
    - vier tusent werder Kriechen dâ.
    - die wâren dar in Persîâ
    - werlîche komen schône
    - mit dem wîsen Patrône,
    - daz was ein edel vürste guot
    - der het ie getriuwen muot.
    - der selbe vürste wart besant
    - und Bessus den ich hân genant,
    - und Nâbarzânes ein degn,
    - die des künges solden phlegn
    - mit lêre und ouch mit râte,
    - die besante drâte
    - der rîche künec Dârîus
    - an sînen rât. er sprach alsus
    - dô sie vür in wâren komn
    - ',ir herren, ir hât wol vernomn'
    - und selbe dicke wol gesehn
    - waz uns leides ist geschehn
    - und wie uns Alexanders hant
    - liute nimt unde lant.
  - chapter[n=183]:
    - Nû râtet al und sprechet zuo
    - und seht waz ich her umbe tuo.
    - gar unser besten veste
    - hânt uns die vremden geste
    - mit ir kraft gewunnen an.
    - nû gewan ich nie getriuwer man
    - und liebèr dann ír sît
    - mit stæten triuwen mîne zît,
    - 'des sült ir sîn gemant an mir:'
    - durch iuwer triuwe sô sült ir
    - mit getriuwelîchem site
    - mir sîn mit stæen triuwen mite.
    - dô mir Alicarnasus
    - und der vürste Mâzêus
    - entweich und Bâgôfanes
    - und ouch Tîrîdates
    - und Mitrênes den ich bat
    - Milête phlegn der rîchen stat,
    - die nû von Alexanders hant
    - hânt enphangen mîniu lant, -
    - dô hâtet ir ie niuwe
    - gegen mir iuwer triuwe.
    - ouch sît ir zwir bî mir gesîn
    - und tâtet mir vil helfe schîn
    - mit getriuwelîcher kür,
    - swie ich ie den sic verlür
    - 'dô ich mîne stürme streit:'
    - durch der triuwen manheit
    - sô râtet mir wie ich nû tuo!
    - mir gât alrêrst nû kumber zuo.
    - sol ich von mînen rîchen
    - vliehen und entwîchen
    - und sol sie vremden liuten lân,
    - des muoz ich iemer schande hân.
    - nû râtet, mâge und mîne man,
    - 'áls mich gât ez íuch àn:'
    - swaz mir leides nû geschiht
    - der schade iu veilet anders niht.'
    - Der red antwurt im alsus
    - ein alter vürste Artâbâzus,
    - er sprach 'wir wellen gerne sîn
    - bereit nâch dem willen dîn,
    - swaz dû wilt, daz wellen wir
    - und helfen dînes willen dir.
    - swaz schaden uns dâ von geschiht,
    - durch den lâzen wir es niht,
    - wir stân dir noch mit helfe bî,
    - swie wênec unsers hers doch sî.'
    - Nabarzânes antwurte dô
    - des vürsten rede, er sprach alsô
    - "'herre, ich sage dir mînen muot"
    - waz mich her umbe dunket guot.
    - dû bist leider âne wer
    - unde sînt dir dîniu her
    - erslagen und gevangen,
    - dîn wer ist sô zergangen
    - daz dû hâst leider niemen mê
    - der dir mit solher kraft gestê
    - daz dû mügst erwern dich.
    - durch die rede sô rât ich
    - daz dû nemest eteswen
    - eintweder disen oder den,
    - ob dû geruowet gerne lebst,
    - an den dû dîniu lant ergebst
    - und der habe alsolhe kraft
    - und alsô grôze ritterschaft
    - daz er dîn êre müge erwern
    - und dich mit sîner kraft ernern.
    - der vindst dû vil in Bactrâ,
    - in Sâges und in Indîâ
    - die dîne hêrschaft wol erwernt
    - und dich vor Alexander nernt.
  - chapter[n=184]:
    - Herr, ich hân leider wol gesehn
    - ob ich des getar gejehn,
    - daz dir die gote niht gestânt
    - und grôzen zorn gegen dir hânt
    - swaz dû her noch hâst gestritn
    - und ûf die vîende geritn,
    - dô sint sie nâch dem schaden dîn
    - ie noch wider dich gesîn,
    - dich hât ir helfe gar versworn,
    - des muoz diu arbeit sîn verlorn
    - daz wir an die wâge
    - sô dicke man und mâge
    - lâzèn und hân gelân,
    - daz dunket mich gar missetân.
    - sît daz dû dich wol verstâst
    - daz dû niht gelückes hâst,
    - sô dunket mich wunderlich,
    - daz dû vergebene arbeitest dich
    - und dîn liut und ouch dîn lebn
    - dem tôde wilt sô dicke gebn.
    - dâ von rât ich daz dû diz tuost,
    - wan dûs ze jungest volgen muost,
    - sît uns gelücke ist selten bî.
    - der dan sigehafter sî,
    - dem gip daz urliug in die hant
    - und dar zuo liut unde lant,
    - daz er mit sîner wer bewar
    - dîn êr und dîn rîche gar.
    - sô daz urliug zergê,
    - sô nim dîniu lant als ê,
    - dû muost anders âne wer
    - entwîchen Alexanders her.
    - ûf mîne triuwe daz rât ich,
    - wil dér rât niht erschrecken dich.'
    - diz riet er ûf die rede alsus
    - daz der künec Dârîus
    - ergæbe liut unde lant
    - Bessô den ich hân genant,
    - wan ein gemeiniu sippeschaft
    - was under in mit liebes kraft.
  - chapter[n=185]:
    - Dârîus der wîse sprach
    - dô der rât alsus geschach
    - "'dêswâr, dîn lêr und dîn rât"
    - 'nie màn ze lobenne stât:'
    - sol ich den mînen mich ergebn
    - und nâch ir genâden lebn,
    - sô hân ich leiden tac gelebt.
    - mîn herze in ungemüete swebt
    - daz ich getriben bin dar an
    - daz mir nû râtent mîne man
    - daz ich mich ir genâde ergebe
    - und nâch ir genâden lebe.
    - owê! nû wâ geschach daz ie?
    - benamen, ez geschach ê nie!
    - wem bin ich nû gelîchet,
    - die von mir sint gerîchet,
    - daz die nû muotent mîn ze man?
    - ê daz ich kæme dar an,
    - ich würde ê Alexanders man
    - der lop und êre gedienen kan,
    - doch hân ich noch sô rîche wer
    - 'daz ich mich vil wol gener:'
    - ê ich wolde sus verderben,
    - mit êren woldich sterben,
    - daz wær noch grœzer êre mir
    - dan ob ich solde volgen dir.
    - lâ dînen rât, er ist ein wiht!
    - dêswâr, ich sol sîn volgen niht.
    - soldich mich an dich ergebn,
    - sô möhtich ungerne lebn!'
    - dô Dârîus der rîche
    - versprach sô zornlîche
    - des vürsten rât als er im riet,
    - Nâbarzânes von dannen schiet,
    - her ûz nâch im gie Bessus.
    - Patrôn und Artâbâzus
    - beliben bî dem künge dâ
    - und trôsten sîn gemüete sâ
    - mit manger rede sus und sô,
    - doch was er leidec und unvrô.
    - die vürsten beide schieden gar
    - von den andern dan ir schar
    - und huoben sich vil drâte
    - zeinem sunderrâte,
    - der eine zuo dem andern sprach
    - "'uns solde wesen ungemach"
    - daz dirre künec unsern rât
    - sô smâhlîche versmâhet hât.
    - wir soldenz niemêr vertragn.
    - wir sehen wol er muoz verzagn,
    - im ist entwichen al sîn kraft,
    - verdorben gar sîn ritterschaft,
    - er ist helfelôs belibn,
    - unz an uns beide ist er vertribn,
    - elliu helfe in hât gelân,
    - im ist niemen undertân
    - ân uns. nû waz vervâhet daz?
    - wir mügen wol gedienen baz
    - êre und guot umb einen man
    - der dienstes wol lônen kan.
    - Dârîus kan lônen niht
    - swaz dienstes durch in geschiht.
    - des rîchen Alexanders muot
    - ist als edel und sô guot
    - daz er durch sîner tugende rât
    - nihtes ungelônet lât.
    - er ist getriuwe und ellenthaft,
    - die gote hânt des wunsches kraft
    - mit tugent rîcher werdekeit
    - wunschlîche wol an in geleit.
    - dem süln wir dienen, dêst min rât,
    - sît er uns doch betwungen hât.
    - wir tuon im nû den dienest wol
    - des er uns iemer danken sol
    - und ouch endelîche tuot.
    - ob wir ez tuon, er hât den muot
    - daz er uns iemer rîchet.
    - sô nû der künc entwîchet,
    - sô vâhen wir in ûf dem wege
    - und haben in in unser phlege
    - biz wir in Alexander gebn.
    - sô rîchet uns gar unser lebn
    - und vüegt uns sælde und êre
    - mit triuwen iemer mêre.
    - ist aber daz des niht geschiht
    - und daz er uns lônet niht,
    - sô hân wir wol sô vestiu lant
    - daz wir mit werlîcher hant
    - besetzen werlîche
    - der Persen künecrîche.'
    - Der rât sie beide dûhte guot
    - durch ir ungetriuwen muot
    - erdâhten sie der vreise dâ.
    - Patrôn sach ir gebærde sâ,
    - ir site im unbehagten
    - dem wîsen unverzagten,
    - er hiez die sîne zaller zît
    - sîn bereit ûf einen strît
    - und heinlîche ir harnasch hân
    - und den künc niht eine lân.
    - er warnete den künec guot
    - daz er vor in wær behuot,
    - dô was er solhes muotes
    - daz er in niuwan guotes
    - getriuwet als er solde,
    - niht vürhten er sie wolde.
    - nâch ir râte er dannen schiet,
    - mit sîner werlîchen diet
    - wolder varn gein Bactrâ,
    - sus vuor er von Ecbâtanâ.
  - chapter[n=186]:
    - Nû was von unmuote dô
    - der künec leidec und unvrô
    - und alsô trûrec daz er was
    - von leide siech als ich ez las.
    - ûf einen wagn er wart geleit,
    - z Ūrs èr vil selten reit,
    - diz dûhte sie ein hêrschaft dô,
    - dâ was der lantsite alsô,
    - diz hân ich iu hie vor gesagt.
    - dô der degen unverzagt
    - Dârîus was ûf dem wege,
    - dô phlâgen sîn dâ iu ir phlege
    - Patrôn und Artâbâzus,
    - die bat der künec Dârîus
    - daz sie mit werlîchen sitn
    - bî im aller næhest ritn,
    - des werten sie den künec sâ.
    - Patrôn der vürste hâte dâ
    - vier tûsent man in sîner schar.
    - mit jenen vürsten wâren dar
    - drîzec tûsent helde komn
    - der sie sich hâten an genomn,
    - die wessen wol die valscheit
    - die sie hæten ûf geleit,
    - und hâten sich dar zuo bewart
    - werlîch ûf der selben vart
    - als sie des helfen wolden
    - und ez vrumen soldem
    - Patrôn zuo dem künge reit,
    - er sprach 'herre, mir ist leit
    - daz niemen dich erwenden kan,
    - dû wellest varn mit einem man
    - der dich wætlîch und dîn lebn
    - 'mit untriuwen hin wil gebn:'
    - Bessus hât gesichert sich
    - und Nâbarzânes ûf dich,
    - diz tuont sie mit gebærde erkant,
    - und wiltû mit in in ir lant,
    - daz dûhte mich niht guot getân,
    - solde der rât an mir stân.
    - daz dû dich sus ergebest in'.
    - der künec sprach 'wâ soldich hin ?' -
    - "'herre mîn, daz sagich dir."
    - dû weist von wârheit wol daz wir
    - von Kriechen dem lande
    - vünfzec tûsent wîgande
    - dir brâhten ritterlîche
    - in dîniu künecrîche,
    - die sint in urliuges nôt
    - durch dich hie gelegen tôt.
    - ein teil ist unser, die noch lebnt
    - unde niemer dich begebnt
    - und dir mit triuwen gestânt
    - biz daz sie daz leben hânt.
    - bî den soldestû noch sîn,
    - daz rietich ûf die triuwe mîn,
    - sie hânt ouch nâch werlîcher art
    - vil guoter veste wol bewart'.
    - dô antwurte Dârîus
    - Patrônes râte, er sprach alsus
    - "'ich weiz wol daz die Kriechen gar"
    - getriuwe sint und wandels bar,
    - doch muoz ich den getrûwen wol
    - 'den ich wol getrûwen sol:'
    - brechent die ir triuwe an mir,
    - daz laster und diu schande ist ir.
    - ich mac untriuwe niht vervarn
    - und vor untriuwen mich bewarn.
    - ein ieglich man der stê mir bî
    - dar nâch als er getriuwe sî,
    - daz tuot er unbetwungen'.
    - diu rede wart underdrungen,
    - duz tet der vürste Bessus,
    - der kam gedrungen. er sprach sus
    - "'waz ist undr iu diu rede hie,"
    - daz saget, wâ von oder wie
    - ist iuwer rede hie getân?'
    - er began sich wol verstân
    - daz in diu rede meinde
    - und sîne untriuwe scheinde -
    - wan sô des ungetriuwen rât
    - dehein untriuwe begât,
    - swâ der bî ein ander siht
    - zwêne stân und reden iht,
    - den dunket und hât es wân,
    - ez sî gar von im getân.
    - 'al daz selbe dâ geschach:'
    - Bessus des selben sich versach
    - und undervuor ir rede sâ
    - die sie von im retten dâ.
  - chapter[n=187]:
    - Dô der künec und sîn schar
    - kam ze herbergen gar
    - und sich daz her nider lie
    - dô der selbe tac zergie,
    - zuo dem künge gie zehant
    - Artâbâzus der wîgant.
    - der künec weinende sprach
    - dô er den wîsen vürsten sach
    - "'nû ist es zît daz ich dir"
    - danke daz dû hâst an mir
    - behalten dîne triuwe
    - mit stæte ganz und niuwe
    - getriuwelîche dîniu jâr.
    - ich sich vil wol, ez ist wâr,
    - ich bin verrâten und mîn lebn,
    - 'ich muoz den lîp den mînen gebn:'
    - Nâbarzânes und Bessus
    - hânt mich umbelegen sus
    - daz ich niht komen kan von in,
    - ich sich daz ich verrâten bin.'
    - disiu rede erweinde sie
    - daz sie jæmerlîche hie
    - vil sêre weinden beide
    - von jâmer und von leide.
    - Artâbâzus vil ofte schrê
    - "'wê mir verweiseten man, ôwê!"
    - wem wiltû, lieber herre, mich
    - lân und weme lâze ich dich?'
    - Der vürste jâmers rîche
    - schiet dannen trûreclîche
    - mit trûreclîcher swære.
    - der hœhste kamerære
    - kam ouch gegangen überz velt
    - in des küneges gezelt,
    - mit dem diu selbe rede geschach
    - 'die er ze jenem vürsten sprach:'
    - er brach abe im sîn gewant,
    - in daz her lief er zehant,
    - er roufte sich, vil lûte er schrê
    - anders niht wan 'wê mir, wê
    - mînes lieben herren !
    - sol im iht arges werren,
    - sô müezen sîniu rîche
    - verderben leitlîche.
    - owê dir ungetriuwer rât!
    - wie uns dîn valsch verrâten hât
    - den der bî sînen zîten nie
    - dehein untriuwe begie,
    - Dârîus von Persîâ!'
    - die sîne klage erhôrten dâ,
    - die wânden nâch dem mære
    - daz der künec wære
    - 'verdorben. des was jâmers vil:'
    - sie zeicten jemerlîchiu zil,
    - grôz geschrei mit jâmers sitn
    - wart mit klage dô niht vermitn
    - von den die an den stunden
    - dem künge guotes gunden.
    - Die vürsten vrâgten mære
    - waz disiu klage wære,
    - Nâbarzânes und Bessus.
    - man saget in daz Dârîus
    - sich selben hæte ertætet dâ.
    - dô liefen sie des endes sâ
    - mit ir helfern überz velt
    - gegen des küneges gezelt.
    - der wart in von wârheit
    - 'gesunt und lebendec geseit:'
    - in daz gezelt sie giengen,
    - den künec sie dô viengen
    - mit ir ungetriuwen schar
    - die in ze helfe kâmen dar.
    - sie vuorten in gevangen hin
    - und hiezen dô versmîden in
    - in starkiu guldîniu bant.
    - dô daz Artâbâzus bevant,
    - er woldez gerne erwendet hân,
    - 'dô mohter in niht widerstân:'
    - dô vlôch der wîse wîgant
    - in Partîânen daz lant
    - die grôzen untriuw und daz mort.
    - dô zerteilten sie den hort
    - den der künec brâhte dar
    - ir helfæren und der schar
    - und gâben in vil rîchen lôn.
    - der rîche vürste Patrôn
    - woldin wern die geschiht,
    - dô enhâter helfe gegen in niht
    - unde werlîcher maht.
    - sus was verendet diu naht,
    - ez begunde schiere tagn.
    - mit den ungetriuwen zagn
    - von den diz mort gerâten wart,
    - huop sich der künec ûf die vart
    - versmidet und gevangen dan
    - vuorten in dô sîne man.
  - chapter[n=188]:
    - Alexander lac mit her
    - (er hâte werlîche wer)
    - in einer stat hiez Tâbâ.
    - die sîne sageten im dâ
    - diu gewæren mære sus
    - daz der künec Dârîus
    - wære von Ecbâtanâ
    - in gevlohen gen Bactrâ.
    - ze Tâbâ was der Mâzen schar
    - gestrichen von Lâcente dar
    - unmüezeclîche gar den tac,
    - daz her nâch müede ruowe phlac
    - und hâte sich dâ nidr gelân.
    - von Babilônje Bâgistân
    - ein ellenthafter wîgant
    - der kam vil balde gerant
    - und seite dô ze mære
    - Dârîus der wære
    - gevangen von den sînen dâ,
    - gebunden vüere er gen Bactrâ.
    - Dô daz der künc gehôrte,
    - vil ungerne er stôrte
    - der sînen ruowe und ir gemach,
    - vil gezogenlîche er sprach
    - "'ir herren mîne man, welt ir"
    - mit triuwen hiute helfen mir,
    - sô machn uns ûf! ez ist zît,
    - sît an dem einen lîbe lît
    - daz grœste heil daz uns geschiht,
    - ob wir uns wellen sûmen iht,
    - 'sô suln wir nâch im gâhen:'
    - swie wir in gevâhen,
    - sô wirt verendet unser muot
    - und mügen êr unde guot
    - mit solher rîcheit bejagn
    - daz niemen rîcher mac betagn.
    - ir hât arbeit unz hiute erlitn
    - und lange wege her geritn,
    - durch daz wold ich iuch ruowen lân.
    - nû tuot als ir ie hât getân
    - und lîdet aber arbeit
    - umb êre und guotes rîcheit!' -
    - "'gerne herre, daz sol sîn,"
    - wir helfen dir des willen dîn.
    - des wirt durch arbeit niht vermitn'
    - sprâchen mit vrœlîchen sitn
    - die helde muotes rîche
    - mit vröuden al gelîche.
    - Dô machete sich ûf daz her,
    - wol bereit gen rîcher wer
    - huoben sie sich ûf die vart.
    - dâ Dârîus gevangen wart,
    - dar kam diu ellenthafte schar.
    - dô kam z Alexander dar
    - Mêlôn ein degen mære
    - ein helt unwandelbære
    - des küneges von Persîâ,
    - der saget Alexander dâ
    - wie Dârîus gevangen was.
    - Alexander dô ûz las
    - sehs tûsent helde werhaft
    - die mit werlîcher kraft
    - mit im solden rîten,
    - der Persen êre erstrîten.
    - daz ander her liez er aldâ,
    - ûf die vart huop er sich sâ.
    - dô kâmen zwêne herren wîs
    - die mit triuwen hôhen prîs
    - an lobe hâten gwunnen,
    - die wâren beide entrunnen
    - den vürsten, dô der rât geschach,
    - dô man den künec vâhen sach.
    - ir herze triuwe nie verstiez.
    - Orsilôs der eine hiez,
    - der ander Mitrâzênis.
    - dem künge tâten sie gewis,
    - die den künc von Persîâ
    - viengen, daz die lægen dâ
    - nâhe, niht ze verre dan,
    - und daz sie in und sîne man
    - die næhe wîsen wolden
    - die sie nâch rîten solden.
  - chapter[n=189]:
    - Der mære was der künec vrô,
    - mit den sînen kêrter dô
    - des endes vil bald ûf die vart.
    - in vier schar wurden sie geschart.
    - in widervuor Brôcûbêlus
    - des vater was Mazêus
    - von dem ich ê gesprochen hân,
    - der seite wâr ân allen wân,
    - Nâbarzânes und Bessus
    - und der gevangen Dârîus
    - der ê was ir herre,
    - wæren dâ niht verre
    - und wolden daz niht lenger sparn,
    - sie wolden gen Ircânje varn
    - oder abr in Bactrâ.
    - dô hiez Alexander sâ
    - setzen sporn ze sîten
    - und schûftes nâch in rîten.
    - mit vîentlîcher vreise
    - baz dan rehte reise
    - diu schar mit île rande.
    - von stoube und ouch von sande
    - wart ob in der stoup sô dic
    - daz sie dehein ougen blic
    - sach noch mohte dô gesehn,
    - noch ir geverte rehte spehn.
    - Dô die vînde sâhen
    - die Mâzen zuo zin gâhen,
    - sie verzagten an ir wer,
    - hin und her zerstoup daz her
    - durch daz wît gevilde
    - in walt und in die wilde.
    - die vürsten riten an den wagn
    - den man sach den künec tragn,
    - sie hiezen in ûf machen sich,
    - dô sprach der künec 'war sol ich
    - ûf disem orse entrinnen? -
    - "'wir wellen dich von hinnen"
    - vüeren heim in unser lant.'
    - dô sprach der künec sâ zehant
    - "'ich wil nû niender rîten,"
    - ich wil vil gerner bîten
    - des wîsen Alexanders schar
    - danne ich iender mit iu var.
    - er ist sô tugent rîche
    - daz er getriuwelîche
    - bezzer triuwe leistet mir
    - mit stæten triuwèn dann ir.'
    - sie sprâchen 'ez muoz sîn alsus.'
    - dô sprach der künec Dârîus
    - "'ê lâz ich mich tœten hie.'"
    - den wagen er vast umbevie
    - 'dô zôch er her und sie hin:'
    - dô sie ûf wolden machen in,
    - sich selben sûmet er und sie
    - sô lange daz sie vil nâch hie
    - mit im ze lange sûmden sich.
    - ir zornec muot was grimmeclich.
    - Die vil ungetriuwen zagn
    - begunden zornlîche klagn
    - daz sie der künec sûmde alsô,
    - sie zuhten zorneclîche dô
    - beidiu mezzer und swert
    - und sluogèn den degen wert,
    - sie zuhten in unwerde
    - wunden ûf die erde.
    - mit manger verchwunden
    - liezens an den stunden
    - den künec halptôten dâ.
    - Bessus vlôch gen Bactrâ,
    - Nâbarzânes der valsche man
    - gen Ircânje kûme entran,
    - die andern her unde dar.
    - vünf hundert von der Persen schar
    - sasten sich aldâ ze wer
    - mit kraft gen Alexanders her
    - und wolden in noch halten vor,
    - dô wart der vürste Nîcanor
    - der ellenthafte wîgant
    - mit sînem her gen in gesant.
    - der sluoc sie und vienc sie gar,
    - vürbaz erreit er dirre schar
    - driu tûsent man die er sluoc
    - und vienc ir vil ùnd genuoc
    - und vrâgte sie der mære
    - wâ der künec wære.
    - des kundens im gesagen niht.
    - dô vuoget ez sich von geschiht
    - daz in ein werder Mâze vant
    - der Polistrâtus was genant,
    - er vant in dannoch lebende,
    - gegen dem tôde strebende.
    - der ellenthafte degen balt
    - brâhte eins vrischen brunnen kalt
    - und labete den halptôten man
    - dâ von er sô vil kraft gewan
    - daz er noch von kreften sprach,
    - daz doch vil kûmè geschach.
  - chapter[n=190]:
    - Als dô der getriuwe man
    - von dem künge wolde dan,
    - in sînen schilt leiter in,
    - im riet sîn getriuwer sin
    - daz er dem künge in sîner nôt
    - aldâ gemach und êre bôt
    - dar nâch als ez tohte
    - und er geleisten mohte.
    - der tugent rîche degen wert
    - nam des edeln künges swert,
    - ze sînem houbet er daz stiez.
    - ûf dem velde er ligen liez
    - den vil erbarmeclîche
    - der ê was alsô rîche
    - daz niemen ûf der erde
    - nâch küneclîchem werde
    - sô rîche was. den liez er sâ
    - vor den ermesten dâ
    - in der grœsten armekeit.
    - gen Alexander er dô reit,
    - der jaget ûf der vart hin nâch,
    - im was nâch dem künge gâch.
    - dô kam Polistrâtus
    - und saget im wie Dârîus
    - lac. er kêrte balde dar
    - mit Polistrâtô. von der schar
    - kêrt er dâ hin selb ander.
    - dô kam Alexander
    - der edel degen wît erkant
    - dâ er den künec ligende vant
    - 'der mit grôzen nœten ranc:'
    - der âtme im ûz den wunden dranc,
    - er ranc in sterbender nôt
    - wan im nâhete der tôt.
    - Kûme und jæmerlîche
    - lebte der tugent rîche
    - Dârîûs der wîgant,
    - dô in Alexander vant.
    - er dahtin mit dem mantel sîn,
    - vil sêre klagter sînen pîn
    - und sîn leitlich ungemach,
    - er sprach 'ôwê mir, ôwê ach!
    - bistû der rîche Dârîus?
    - wer hât dich danne ermordet sus?
    - ôwê, daz ich ie wart geborn!
    - wie hâstû dînen lîp verlorn?
    - ôwê, herre, dîner nôt!
    - wer hât dir getân den tôt?
    - ôwê, tugent rîcher degn,
    - wie bistû herre sus gelegn?
    - nû weiz Got daz ich von man
    - solhen jâmer nie gewan.
    - ich hâte des alsô gedâht
    - wærez alsô vollebrâht,
    - tugent rîcher helt, daz ich
    - mit dir wolde süenen mich
    - und wolde dir vil gar mîn lebn
    - sicherheit mit helfe gebn
    - und iemer leides dich erlân,
    - gein al der welte dir gestân.
    - daz spriche ich âne valschen list.
    - daz mir der muot benomen ist,
    - daz ist mir herzeclîche leit.
    - daz weiz der gote wârheit
    - daz ez iemer müejet mich. '
    - zuo dem herren liez er sich
    - und leinde in schône an sîne brust,
    - er weinde sêre sîne vlust
    - und sîn leitlîchez ende,
    - ob im want er die hende
    - und klaget in vil sêre
    - mit trûreclîcher lêre,
    - als im sîn manlich triuwe riet
    - diu sich nie von im geschiet
  - chapter[n=191]:
    - Do sach er Alexandern an,
    - er sprach 'zühte rîcher man,
    - dû hâst alrêrst dîn edele vruht
    - an mir gêret und die zuht
    - die der gote wîsheit
    - an dich nâch wunsche hât geleit.
    - an mir ist nû worden schîn
    - swaz ich von den tugenden dîn
    - ie dâ her in mînen tagn
    - von der wârheit hôrte sagn,
    - und dîn manlich êre.
    - nû soltû mîner lêre
    - 'volgen als ich râte dir:'
    - sich der welte lôn an mir
    - und welhen lôn ir endes zît
    - nâch dienste den liuten gît!
    - swaz gelückes dir geschehe,
    - swie grôzer hêrschaft man dir jehe,
    - swie grôz heil sich dir vüege,
    - sô sich daz dich genüege
    - diu Mâze gar! die nim vür guot
    - und habe niht unmæzigen muot!
    - gedenk ie der jungsten zît
    - die diu welt mit grimme gît!
    - swie grôz êre dû bejagst,
    - in swelhen sælden dû betagst,
    - sô gedenke ie der geschiht
    - wie man die welt uns lônen siht,
    - daz dir iht alsam geschehe
    - sô man dîn leben enden sehe!
    - diu Mâze sol dich lêren
    - nâch weltlîchen êren
    - werben wol mit sinnen,
    - sô mahtû sî gewinnen.
    - Êr ist ein ungetriuwer name,
    - swie kûme sich ir iemen schame,
    - doch swer dâ wil ân êre lebn,
    - der muoz Got und die welt begebn.
    - ich wil dir die untriuwe sagn
    - 'die man siht die êre tragn:'
    - swer wil êre koufen,
    - der mac ir niht erloufen,
    - er muoz lîp sêle und guot
    - nâch ir arbeiten und den muot
    - und muoz zallen zîten
    - mit kumber nâch ir strîten.
    - als er sî danne ergriffen hât,
    - sô muoz er haben wîsen rât
    - mit kuntlîchem sinne
    - dazs im iht entrinne.
    - si kumt den êregernden man
    - mit gemache selten an.
    - diu êre ist niemen undertân,
    - er müeze sî mit kumber hân
    - und mit arbeiten niuwen,
    - sus phligt si untriuwen.
    - ir gunst ist wankel gemuot
    - 'wan swer ir reht mit rehte tuot:'
    - unmâze und überêre
    - schadent dicke sêre.
    - bî der êre ist mâze guot,
    - unmâze und übermuot
    - wanket vil oft underz rat
    - von der hœhesten stat.
    - swer êre hât mit witzen,
    - des heil siht man gesitzen
    - 'sô überêre wanken muoz:'
    - unmâze prîs hât kurzen vuoz,
    - ir volge ist harte wilde,
    - des mehtû nemen bilde
    - an mir und merken dâ bî
    - wer ich ê was, wer ich nû sî!
    - gester was ich rîche,
    - nû lige ich jæmerlîche.
    - ich lebte in solhem werde
    - daz daz dritteil der erde
    - mich herre hiez. daz ist nû hin.
    - nû sich wie ich verdorben bin
    - und wie daz an mir ist geschehn
    - des ich dir ê hân verjehn,
    - wie der welte lôn geschiht
    - als an mir ir site giht!
  - chapter[n=192]:
    - Süezer reiner werder man,
    - hie soltû gedenken an.
    - mich dûhte ouch nihtes genuoc
    - unz mich diu hôchvart übertruoc
    - und mich nû genidert hât.
    - dû solt von mir hân disen rât
    - und lâ dir bevolhen sîn
    - durch mich die lieben muoter mîn
    - und mîne vriunt die ich nû lân.
    - 'ich wil dich ze kinde hân:'
    - dû solt mir zerben sîn genant,
    - mîn hêrschaft und mîniu lant
    - suln dir wesen undertân.
    - dû solt durch mich ze wîbe hân
    - Rosânen die tohter mîn,
    - daz mac beidenthalp wol sîn
    - von angeborner edelkeit
    - die unser beider name treit.
    - tugent rîcher wîgant,
    - mich sol dîn ellenthaftiu hant
    - begraben, des wil ich dich bitn,
    - nach den küneclîchen sitn
    - als ez gezeme uns beiden wol
    - und als man künge legen sol.
    - lâ mînen lanthern gestân
    - den site den sie von mir hân!
    - in was ie von mir bereit
    - mit êren hôhiu werdekeit,
    - daz lâ belîben stæte an in,
    - sît ich des überwunden bin
    - daz ich von in scheiden muoz.
    - nû geben dir die gote ir gruoz
    - und ruochen dir mit vröuden gebn
    - iemer sældehaftez lebn, -
    - ir kraft dir êr iemer gebe
    - sô grôz, der nam iemer lebe!'
    - Sus erstarp sîn leben dô,
    - des was vil leidec und unvrô
    - der künec Alexander,
    - sîne hende wander,
    - er sluoc sêre und roufte sich,
    - sîn klage was vil jæmerlîch
    - die er vil riuweclîche dâ
    - begie. die sîne kâmen sâ,
    - er hiez den künc ûf machen
    - mit keiserlîchen sachen,
    - er und ander vürsten sîn
    - tâten grôze klage schîn.
    - den tôten hiez er vüeren sâ
    - gegen der rîchen Rêgîâ,
    - dâ vuort er den künec hin
    - und wolde dô begraben in,
    - die bâre wolder selbe tragn.
    - dô kâmen - als ich hœre sagn -
    - die lantherren alle
    - mit jæmerlîchem schalle.
    - der künec schône wart geleit
    - mit keiserlîcher rîcheit
    - krœnte in Alexander.
    - Ephestiônen sander
    - nâch den werden vrouwen gar.
    - dô kam al diu gevangen schar,
    - die hiez er alle ledec lân.
    - diz geschach. ez wart getân.
    - die kâmen trûreclîche
    - sie wâren jâmers rîche,
    - dô wart manec wuof erhabn.
    - dô der künec wart begrabn,
    - Alexander kêrte dan,
    - er nam an sich des künges man,
    - die swuorèn im hulde dâ.
    - dô mahelt er die vrouwen sâ
    - Rosânen die schœnen,
    - er hiez ir houbet krœnen
    - vor den vürsten schône
    - mit einer rîchen krône.
  - chapter[n=193]:
    - In der stat gebûwen was
    - ein wünneclîcher palas,
    - den Cîrus von Persîâ
    - machte rîlîche dâ,
    - der was al gemeine
    - von edelem gesteine,
    - mit hôchgülter rîcheit
    - von golde rîlîche durchleit,
    - die wende und al der esterich
    - sô lûter wâren daz man sich
    - drin als in einem glase ersach.
    - swes ie man ze rîcheit jach
    - dâ mite was der palas
    - gezieret wol - als ich ez las. -
    - ein hôch gewelbe lûter klâr
    - was dâ gemachet, daz ist wâr,
    - nâch des himels geschaft,
    - daz habeten ûf mit grôzer kraft
    - grôze siule guldîn
    - die gâben wünneclîchen schîn,
    - die sternen al gemeine
    - daz wâren edele steine,
    - swer dâ stuont gienc odr lac,
    - dem gap daz gesteine tac
    - und zallen zîten liehtes vil.
    - dô wart - als ich iu sagen wil -
    - der edel Alexander dâ
    - mit den vürsten von Persîâ
    - enein und mit den vrouwen
    - die grôzen rîcheit schouwen.
    - dô er die gezierde sach,
    - von wârheit er benamen jach
    - daz er dâ vor gesæhe nie
    - sô grôze hêrschaft als die.
    - er vröute sich des guotes
    - und sînes hôhen muotes,
    - diu hêrschaft und daz grôze guot
    - gap im vröude und hôhen muot.
    - Dem künge dô sîn triuwe riet
    - daz er die wîselôse diet
    - güetlîche trœsten began,
    - er sprach 'ir herren, mîne man
    - die mir hulde hânt gesworn
    - und ze herren mich erkorn,
    - ir sült unvröude gar begebn
    - und durch mich in vröuden swebn.
    - ist iu nû ein herre tôt,
    - dêswâr swaz iu der ie gebôt
    - êren und werdekeit,
    - diu ist iu von mir unverseit,
    - die wil ich gerne mêren
    - und iuch noch vürbaz êren
    - dan dehein Persân
    - dem ir wâret undertân.
    - nû êret iuch und helfet mir
    - nâch lobelîcher gir daz wir
    - mit vridelîchen sachen
    - alsolhen vride machen
    - daz unser künecrîche
    - belîbe vridelîche,
    - sô rîchen wir an guote.
    - swer vridelîcher huote
    - phliget oder phlegen sol
    - dem gezimt gerihte wol,
    - tuot er reht gerihte erkant
    - sô rîchet er und sîn lant.
    - swer aber vrides sich begît,
    - der muoz armen alle zît
    - 'und die im sint undertân:'
    - bî im siht man untriuwe ûf stân,
    - swer dâ ist ein rihtære,
    - ist im gerihte unmære.
    - rehten rihtæren
    - sol reht gerihte mæren.
  - chapter[n=194]:
    - Ein vürste wîslîche sprach
    - dô disiu rede alsus geschach
    - "'herre mîn, des wellen wir"
    - mit willen gerne volgen dir.
    - uns hât dîn küneclîcher trôst
    - von ungemüete gar erlôst,
    - des sîn wir von dir worden vrî.
    - swaz dîn bester wille sî,
    - daz helfen wir dir enden.
    - dû solt her besenden
    - die lantvürsten, dêst mîn rât,
    - an den diz künecrîche stât,
    - und lâ dir guoten rât des gebn
    - wie dû lebst und süllest lebn.'
    - des volget er. er sande
    - in allem dem lande
    - nâch den rîchen vürsten gar,
    - sie kâmen al gelîche dar
    - und swuoren im sâ zehant
    - hulde und gâben im daz lant.
    - ûf dem palas in der stat
    - was des rîches stuol gesat,
    - als in gemachet hâte aldâ
    - Cîrus von Persîâ.
    - 'dâ wart er gesetzet an:'
    - der edel zühte rîche man
    - und diu vil süeze künegîn
    - muosten dâ gekrœnet sîn
    - mit zwein krônen rîche,
    - die vürsten al gelîche
    - enphiengen dô von sîner hant
    - ir lêhen, ir gerihte, ir lant.
    - Nâch der vürsten lêre
    - hiez der künec hêre
    - gebieten unz in Elladâ
    - den lantvride von Persîâ,
    - daz was manc tageweide wît.
    - er hiez gebieten an der zît
    - 'den vride in allen an daz lebn:'
    - swer in bræche, er solde gebn
    - den lîp und ander buoze niht,
    - er hiez mit gemeiner phliht
    - des vrides reht gelîchen
    - den armen und den rîchem
    - bî dem swerte und bî der wide
    - bien er al den strâzen vride
    - und hiez mit vride sie bewarn,
    - swer dár wòlde und dannen varn,
    - daz der vride hæte
    - und man im niht entœte.
    - des wârn die lantliute vrô.
    - der wîse man sprach aber dô
    - "'daz sô manec werlich degn"
    - alhie von mir ist tôt gelegn,
    - daz ist mir iemer swære,
    - swie liep ez mir dô wære,
    - ez ist mir nû von herzen leit.
    - ouch wizzet von der wârheit,
    - möhtich koufen in daz lebn,
    - dar umbe woldich gerne gebn
    - swaz ie man der nû lebe
    - umb des andern leben gebe.
    - Kund ich mit guoten dîngen
    - iuch des wol innen bringen,
    - benamen tætich gerne daz
    - güetlîche ân allen haz,
    - wan ich sol iuwer herre sîn.
    - nû helfet durch den willen mîn
    - mir ein hôchgezît begân
    - ze der ich guoten willen hân,
    - die bitich leisten iuch durch mich.' -
    - "'herre, daz ist billich,"
    - swaz dû wilt, daz wellen wir
    - und wellens gerne volgen dir.'
    - der rede danket er in dô,
    - des wârn die lantherren vrô.
    - von Persîâ die vürsten dar
    - wâren alle komen gar
    - und alle die von Mêdîâ.
    - dô huop sich mit vröuden dâ
    - ein alsô rîchiu hôchgezît,
    - ob iender was deheiniu sît
    - sô rîche, des enweiz ich niht.
    - dô wâren - als diu schrift uns giht -
    - mit schalle gastlîche
    - die vürsten von dem rîche.
    - wie dô mit ritterlîchen sitn
    - wart geschallet und geritn,
    - wie man sie sach mit vröuden lebn,
    - wie dô wurde gegebn,
    - des vrâget den der dô enphie!
    - wan ich wils verswîgen hie.
  - chapter[n=195]:
    - Ein vürste hiez Duritus,
    - des swestersun was Dârîus,
    - disen ellenthaften degn
    - bat er des jungen kindes phlegn
    - des küneges von Persîâ,
    - dem lêch er daz rîche dâ.
    - diz selbe kint gevangen was
    - '- als ich zem êrsten sturme las -'
    - daz hiez er ouch ledec lân
    - und machte im daz lant undertân.
    - des künges bruoder lêch sîn hant
    - Mêdîam daz rîche lant.
    - rihter grâven herzogn
    - an rehten triuwen unbetrogn
    - schuof der edel wîgant
    - nâch reht über sîniu lant.
    - dar nâch er brieve sande
    - wider heim ze lande
    - und hiez dô der künegîn
    - sagen und dem meister sîn
    - gar sîn gelück und sîn nôt.
    - in beiden er dar nâch enbôt
    - daz sie mit vröuden sunder strît
    - der brûtloufte hôchgezît
    - begiengen vrœlîche dâ,
    - die er begienc in Persîâ.
    - mit grôzen vröuden daz ergie,
    - diu künegîn des niht enlie
    - ez wurde alsô mit lobe getân
    - daz sies êre müesten hân.
    - sie vröuten sich der werdekeit
    - die Alexander dort erstreit.
    - Dô sante im vil grœzlîche
    - diu edel tugent rîche
    - grôze prîsant an der stunt.
    - dâ bî tet im sîn meister kunt
    - wie er leben solde
    - ob er behalten wolde
    - sîn leben starc und gesunt.
    - daz tet er im mit brieven kunt,
    - er schreip sus 'lieber herre mîn,
    - ich der getriuwe meister dîn
    - und dîn gewizzer dienstman
    - der dir mit triuwen êren gan,
    - enbiutet dir liep und guot,
    - mit dienste gunstlîchen muot.
    - ich wil dir rât mit lêre gebn
    - wie dû vristen solt dîn lebn
    - und wol gesunt behalten.
    - dû solt der witze walten
    - '..........'
    - '..........'
    - Hin wider mit den mæren
    - ze dem unwandelbæren !
    - der vrouwen boten kâmen sâ,
    - dannoch lac in Persîâ
    - der edel künec rîche
    - mit vröuden vil grœzlîche.
    - sie gâben daz im was gesant,
    - vil prîsante sâ zehant.
    - die sach der ellentrîche man
    - durch sînen nuz vil selten an,
    - er ahte niht ûf den gewin,
    - er hiez ez allez geben hin
    - den sînen al gemeine
    - reht als ob edel steine
    - und golt die boume trüegen gar.
    - swaz dâ nôtiger schar
    - was übr elliu sîniu lant,
    - die rîchete sîn miltiu hant,
    - er zeicte sînen gebenden muot
    - und lie dô niemen âne guot.
    - er liebet in von tage ze tage.
    - den armen büezet er ir klage,
    - der rîchen hôhen übermuot
    - machter senft unde guot.
    - die ellenthaften jungen,
    - die im diu rîche twungen,
    - lie der zühte rîche
    - leben zühteclîche.
    - swie ir wille was getân.
    - 'er hiez sie halten und lân:'
    - unzuht wert in der herre wîs,
    - sie muosten zühteclîchen prîs
    - mit ritterlîchen sinnen
    - hân und mit zühten minnen.
  - chapter[n=196]:
    - Alexander der degn
    - kunde solher witze phlegn
    - daz diu lant zallen stunden
    - mit wîsheit an im vunden
    - rât und wîse lêre.
    - dô wuohs sîn manlîch êre.
    - sîn gelücke und ouch sîn guot
    - liebet im der sîner muot
    - und daz edele reine wîp
    - 'diu was im liep alsam der lîp:'
    - ir beider zwei sich einden,
    - sie beide ein ander meinden
    - mit solher kraft daz von in zwein
    - 'ir beider muot sich slôz in ein:'
    - si was sîn und er was ir,
    - sîn was ir wille und ir sîn gir, -
    - ir wille was im stæte bî,
    - sîn wille wolde sî.
    - er minte swaz si minte,
    - sîn vriuntschaft an sî sinte,
    - ir herze, ir wille sinte an in.
    - dirre gemeinlîche sin
    - geselte sich mit solher kraft
    - daz ir beider geselleschaft
    - sich der triuwen nie geschiet
    - 'als ir gemeiniu triuwe riet:'
    - der muot was an in beiden
    - mit triuwen ungescheiden.
    - swâ mit stæte ein man ein wîp
    - minnet und si sînen lîp,
    - dâ minnet ietweders muot
    - swaz daz ander dunket guot.
    - sus tet ouch Alexander dâ.
    - grôzen vürsten gap er sâ
    - der küneginne basen zwô
    - und swaz der werden vrouwen dô
    - was ân êlîchen win,
    - die gap der künec alle hin
    - und lêch ir man mit sîner hant
    - liute guot unde lant.
    - Nû hân ich iu hie vor gesagt
    - daz den degen unverzagt
    - Danjêl seite künftec
    - 'mit krefte sigenünftec:'
    - mit welher bîschaft daz ergie,
    - daz wil ich iu sagen hie.
    - Ez was vil manec jâr hie vor
    - der künc Nâbuchodônosor
    - gewaltec in Assîriâ,
    - dem was diu mônarchîâ
    - der erde dienstes undertân,
    - diz ist wâr ân allen wân
    - daz sich diu erde und gar ir lant
    - zinsten in sîn eines hant,
    - wan er der erde krône phlac.
    - eines nahtes dô der lac
    - slâfend an dem bette sîn,
    - dô sach sîner ougen schîn
    - einen troum vil spæhe.
    - waz er in dem sæhe
    - des kund er gedenken niht,
    - als vil lîhte noch geschiht,
    - und vergaz es alsô gar
    - daz ers der stunt niht wart gewar
    - und ez nie vînden kunde.
    - dô sante er an der stunde
    - nâch al den meistern überz lant
    - den diu witze was erkant
    - daz sie die troume erscheinden
    - und waz sie künftec meinden.
    - er sprach 'ir herren, saget mir,
    - waz troumte mir? daz ist mîn gir.'
    - sie sprâchen 'lieber herre mîn,
    - sag uns durch die genâde dîn
    - den troum, sô bescheiden wir
    - die bezeichnunge dir.' -
    - "'des troumes ich vergezzen hân."
    - ir sült den troum mich wizzen lân
    - oder ich heiz iu den lîp
    - nemen, dar zuo kint und wîp
    - den liuten eigenlîche gebn.
    - ich nime iu guot êre und lebn
    - odr ir sagt mir die geschiht
    - waz mînes hérzèn gesiht
    - in mînem slâfe hân gesehn
    - und waz mir dâ von sül geschehn!
  - chapter[n=197]:
    - Tuot ir des niht, sô wizzet daz
    - ich an iuch kêre solhen haz
    - der iuwer vruht erwendet
    - und iuwer leben schendet.'
    - sie sprâchen 'lieber herre wert,
    - des dû hast an uns gegert
    - daz tæten wir. nû enkünnen wir
    - 'des troumes niht bescheiden dir:'
    - ez ist dir iemer ungeseit,
    - ezn sage der gote wîsheit.'
    - dô hiez er gar verderben sie,
    - ir keinen er genesen lie
    - die dô in den jâren
    - sîne wîsen wâren.
    - Nu was dô von Judêâ
    - der Juden vil gevangen dâ,
    - der wâren in dem hove sîn
    - vier edele juncherrelîn,
    - der hiez einez Danîêl,
    - daz ander hiez Misahêl,
    - daz dritt Ananîas,
    - Asarîas der vierde was,
    - die drîe Got ê lôste
    - gesunt von grôzem rôste.
    - die suochte man ouch sâ zehant,
    - als sie ouch solden sîn verbrant,
    - dô vrâgten sie der mære
    - waz ir schulde wære.
    - sie sprâchen 'swer ein wîssag ist,
    - den tæet man an dirre vrist,
    - obe er niht dem künge seit
    - sînes troumes wârheit.'
    - dô bâten sie in vrist des gebn
    - und daz man sie lieze lebn
    - biz sie ir gebet getæten
    - und Got genâden bæten.
    - daz geschach. sie bâten Got
    - daz er durch sîn hôch gebot
    - in den troum erscheinde
    - und waz sîn zeichen meinde,
    - daz sie lîp unde leben
    - umb die schulde iht solden geben.
    - dô hôrte Got daz gebet
    - daz der kinde biten tet
    - und sante in sînen süezen trôst,
    - der sie von sorgen tet erlôst
    - und ir gemüete trôste
    - 'und von den vorhten lôste:'
    - Von Gotes genâden daz ergie.
    - dô der morgen ane vie,
    - dô wart Danîêl besant
    - den ich hân hie vor genant.
    - zuo dem Gotes dienestman
    - sprach der künec 'nû sag an
    - waz troumes ist getroumet mir!
    - seistû mir daz, sô wil ich dir
    - iemer sæld êre und guot
    - vüegen drumbe, dêst mîn muot.
    - Ouch sage ich dir, ob dûs niht tuost,
    - daz dû von mir lîden muost
    - 'michel arbeit und nôt:'
    - ir müezet alle ligen tôt,
    - dû und al daz künne dîn,
    - wirt mir der troum von dir niht schîn.'
    - dô sprach der sælden rîche
    - mit zühten witzeclîche
    - "'herre mîn, ich wil dir sagn"
    - den troum und dich niht verdagn
    - waz sîn vernunst bediuten sol.
    - Got ist genâden alsô vol
    - daz mich sîn gotlîcher rât
    - in deheinen nœten lât,
    - des sol ich wol getrûwen im.
    - daz dir getroumde, daz vernim!
    - Dû sæhe ûf einem velde stân
    - ein bilde grôz hôch wol getân,
    - daz was gestalt reht als ein man,
    - dâ merken künftec zeichen an!
    - daz houbet und diu kel sîn
    - wâren beide guldîn,
    - arme und ahsel wâren gar
    - 'unz an die brust nâch wîze var:'
    - daz teil was silberîn erkant.
    - hin nider dâ diu huf erwant
    - von den brüsten ze tal,
    - dâ was ez êrîn über al.
    - im wârn diu bein stähelîn,
    - ietweder vuoz was irdîn.
    - dô sîn dîn herze war genam,
    - der troum von vorhten von dir kam
    - und wart dir alsô gar benomn
    - daz sîn vernunst von dir ist komn.' -
  - chapter[n=198]:
    - "'Owê sælden rîchez kint!"
    - wie reht und wie gewære sint
    - dîniu wort! ez ist alsô'
    - sprach der rîche künec dô,
    - "'sît nû dîn wîslîcher rât"
    - mînen troum errâten hât,
    - sô sage mir und erscheine
    - waz er künftec meine!' -
    - "'daz sage ich dir, herre mîn."
    - 'im was daz houbet guldîn:'
    - daz bezeichent den gewalt
    - der nû dir einen ist gezalt,
    - wan dû mit rîchem werde
    - die krône treist der erde.
    - nach dînem lîbe wirt geleit
    - dîn küneclîchiu rîcheit
    - in zwei lant und ouch dîn kraft,
    - sô teilet sich dîn hêrschaft
    - in zwein rîchen. diu gelît
    - her nâch, sô nâch sîner zît
    - 'ein ende gît daz leben dîn:'
    - daz sint die arme silberîn.
    - daz eine lant ist Persîâ
    - und daz ander Mêdîâ,
    - dâ der gewalt sît mangen tac
    - gemeinlîch in geteilet lac.
    - dâ daz bild êrîn schein
    - von der brust unz ûf daz hufbein,
    - daz ist der Kriechen gewalt,
    - der wirt sô grôz, sô manecvalt
    - daz er die silberîne kraft
    - und al der welte hêrschaft
    - 'verdrücket mit den kreften sîn:'
    - daz diutet daz teil êrîn'
    - (hie meinde er Alexandern an,
    - wan der tugent rîche man
    - bejagte sît mit sîner hant
    - den gewalt übr elliu lant,
    - als ich ein teil hie hân geseit
    - des mich der schrift urkünde an treit.)
    - Danîêl sprach 'herre mîn,
    - 'diu bein wâren stähelîn:'
    - daz diutet Rœmesch rîche
    - daz noch gewalteclîche
    - die welt an sich betwingen sol.
    - man weiz daz von wârheit wol
    - daz stahel golt silber êr
    - wendet gar in sîne kêr
    - und ez trîbet und snîdet
    - 'daz ez ir kraft niht mîdet:'
    - sus snîdet Rœmesch rîche
    - al kraft krefteclîche.
    - daz sint diu stähelînen bein.
    - dû sæhe dar nâch einen stein
    - âne menschen hende
    - von eines berges ende
    - vellen ûf daz bilde dar
    - daz erz zerdruht alsô gar
    - daz ez niht mê vürbaz schein.
    - ûf dem bilde wuohs der stein
    - zeinem grôzen berge hôch
    - 'der sich gein grôzer hœhe zôch:'
    - daz ist daz himelrîche
    - daz sô gewalteclîche
    - dar nâch ûf die erde kumt
    - daz ez die krefte gar zerdrumt,
    - des kraft niht abeganges hât,
    - sîn gewalt ân ende stât.
    - daz ist der stein der âne werc
    - ûf dem bilde wart ein berc.'
    - (hier an het er gemeinet Krist,
    - des kraft alsô gewahsen ist
    - daz er nû krefteclîche
    - verdruht hat diu rîche
    - und al die krefte und den gewalt
    - diu ich hân hie vor gezalt).
  - chapter[n=199]:
    - Dô hiez der künc in beten an
    - als got, niht als einen man,
    - er hiez rîlîche machen
    - mit keiserlîchen sachen
    - eine sûl, als ich ez las,
    - diu nâch der gebildet was
    - von der ich vor hân geseit,
    - ich meine dise wârheit
    - dô ich daz rehte mære lie
    - und durch diz ûz dem phade gie.
    - diz êrîne rîche
    - was vil keiserlîche
    - an Alexander dô sîn hant
    - twanc disiu rîche und elliu lant.
    - diz ist ouch wol bezeichenlich
    - dar an daz die liute sich
    - 'bœsernt alle stunde:'
    - niemen hie vor kunde
    - wan guot und getriuwe sîn,
    - dô was diu welt ouch guldîn.
    - dar nâch diu triuw abe nam
    - biz daz diu welt anz silber kam.
    - dar nâch wart si êrîn, -
    - nû ist si leider stähelîn!
    - daz stahel ist hert unde starc,
    - diu welt ist valsch unde karc,
    - diu guldîne werdekeit
    - ist mit untriuwen hin geleit,
    - wan ez ist der bœste tac
    - der ie biz her an uns gelac
    - und der bœste - wæn ich wol -
    - der iemer mêre werden sol.
    - ôwê! wie sol ez ergân
    - sô wir daz stahel müezen lân
    - und daz irdensche rîch behabe?
    - wie wir denne nemen abe
    - sô diu welt die êre lât
    - der si noch ein wênec hât!
    - Diz mære und ander wârheit
    - diu von Alexander seit
    - so vil gewârhafter sage,
    - liebet mir von tage ze tage
    - diu mære und daz getihte
    - daz ich von im gerihte.
    - Daz vierde buoch ist volle komn
    - und hât ende hie genomn.
    - welt ir daz vünfte, heb ich an
    - und spriche sô ich beste kan.
    - book: V._Buch
    - Xerses der künec rîche
    - hât ouch diz künecrîche,
    - der mohte in al den jâren sîn
    - in solhen kreften niht gesîn
    - daz er in sô kurzen tagn
    - möhte in solher kraft betagn,
    - swie sich der hôchgemuote
    - ie hôhes prîses muote,
    - daz er sô gâhes und zehant
    - sô manec lant mit sîner hant
    - nie betwingen kunde
    - noch mit keinem sinne kunde
    - als Alexander der mære,
    - (des wîsent uns diu mære)
    - unz er mit hôher werdekeit
    - den namen und den prîs erstreit
    - daz er hiez mônarchus.
    - 'der name bediutet sich alsus:'
    - vürste aller küneg einer,
    - obe dem deheiner
    - krône sol bî sînen tagn
    - nâch im ebenglîche tragn.
    - Der erde mônarchîe was
    - in Babilônje als ich ê las,
    - von Nemrôtes zît mit kraft,
    - biz daz die grôze hêrschaft
    - ergreif der künec Bêlas,
    - nâch dem der künec Nînus
    - sîn sun in Assîrîâ.
    - die monarchîe hâten dâ
    - nâch Nîne gewalteclîche
    - in dem künecrîche
    - sehs und drîzec künge hêr
    - tûsent jâr unde mêr
    - vünver und driu hundert.
    - dô wart mit kraft gesundert
    - dîn hêrschaft von Assîrîâ
    - und was in Kaldêâ
    - bî Nâbuchodônosor
    - der mit kreften truoc enbor
    - al dirre lande krône
    - gewalteclîche schône.
    - dâ was sî nach im, daz ist wâr,
    - ahtzec und hundert jâr
    - und wuohs dar nâch mit rîcheit sâ
    - in Mêdjâ und in Persîâ,
    - als Danîêlis wârheit
    - dem künge hâte vor geseit.
  - chapter[n=200]:
    - Dô begreif sî Cîrus.
    - nû seit uns diu schrift alsus,
    - sît daz der edel wîgant
    - Persîam besaz daz lant,
    - daz sich dar dienstlîche
    - zinsten elliu rîche.
    - der welte dritteil Asîâ
    - het der mônarchîâ dâ
    - urhap und houbet, daz ist wâr,
    - zweinzec und zwei hundert jâr
    - biz daz Alexanders hant
    - betwanc daz rîch und daz lant.
    - die man zwischen Cîrô
    - sach und Alexander dô
    - des selben landes krône tragn,
    - die wil ich nennèn und sagn.
    - Cîrus der êrste was
    - '- als ich an der schrift las -'
    - Cambîses der wîgant
    - sîn sun besaz nâch im daz lant.
    - zwêne zouberære
    - an hôhen listen mære
    - wâren dar nâch, daz ist wâr,
    - an dem rîche zwei jâr.
    - Idaspis sun Dârîus
    - (ein künec was geheizen sus)
    - wart nâch im künec überz lant.
    - Xerses den ich hân genant,
    - wart künec in dem rîche
    - nâch im gewalteclîche,
    - Artabânus nâch dem kam.
    - nâch dem Artâxerses nam
    - beidiu krôn unde lant
    - mit gewalteclîcher hant,
    - nâch dem Longîmânus,
    - Xerses und Sogdîânus,
    - Dârîus qui et Nôtus,
    - dar nâch der rîch Aswêrus,
    - nâch dem Ochus, des hant
    - betwanc Egiptum daz lant
    - mit kraft gewalteclîche,
    - der selbe künec rîche
    - hiez ouch Artâxerses,
    - nâch dem des sun Arxes.
    - Dârîus nâch dem krône truoc
    - den Bessus sîn vürste sluoc,
    - den Alexander êrste an reit
    - und sît besaz die rîcheit
    - diu in an gerbet was biz dar.
    - alhie hân ich genennet gar
    - die künege von Persîâ
    - die vor Alexander dâ
    - mit kreften in ir jâren
    - der erde houbet wâren.
    - Al dise grôzen hêrschaft
    - diu mit manger sunderkraft
    - sich hâte krefteclîche
    - geteilet in diu rîche,
    - erstreit Alexanders hant. -
    - durch waz ich habe die genant
    - die dô die rîchsten wâren
    - vor Alexanders jâren?
    - 'daz wil ich iu sagen hie:'
    - vor im wart deheiner nie
    - sô kreftec gar noch lange sît
    - als er was bî sîner zît.
    - dâ von bedorft ich des wol
    - ob ich diz buoch berihten sol,
    - 'daz ich besinnet wære baz:'
    - kranke sinne sint sie laz,
    - den sint von im diu mære
    - ze lanc, ze starc, ze swære,
    - 'als ich iu wil bewæren:'
    - ze lanc ist an den mæren
    - disiu âventiure
    - ân guoter sinne stiure,
    - ze starc an dem getihte
    - wie man sî berihte,
    - 'ze swære: den verdriezen wil'
    - swenne si komt an daz zil.
  - chapter[n=201]:
    - Des hân ich gar verwegen mich,
    - und ist daz genuoc tumplich
    - wan sô manec wîse man
    - vor mir sich hât genomen an
    - ze tihtenne diu mære.
    - dem edelen Zäringære
    - tihtes durch sîner hulde solt
    - von Herbolzheim her Berhtolt,
    - der hât als ein bescheiden man
    - gevuoge und wol gesprochen dran
    - und tet bescheidenlîche erkant
    - daz er von im geschriben vant.
    - doch hât er getihtet niht
    - des diu histôrje von im giht,
    - daz der zehende möhte wesn
    - des ich von ime hân gelesn.
    - ez hât ouch nâch den alten sitn
    - stumpflîche, niht wol besnitn
    - ein Lampreht getihtet,
    - von welsch in tiutsch berihtet
    - und hât ouch niht gar geseit
    - von im die rehten wârheit.
    - Ein vruot her Biterolf der hât
    - ouch durch sîner vuoge rât
    - getiht ein neizwaz mære
    - von dem wîsen wunderære
    - als mir ist von im geseit.
    - 'dêstwâr, des ist mir niht leit:'
    - ob des sprüche als ebene gânt
    - als ebene sîniu liet stânt,
    - sô sol er wol vollevarn
    - und die wârheit dran bewarn
    - daz er von im iht anders jehe
    - 'wan daz er geschriben sehe:'
    - swâ diu mære spellent sich,
    - dâ sol er hœren, des bit ich,
    - und dienez iemer ûf mîn zil!
    - wan ich in tiutscher zungen wil
    - 'ein urhap dirre mære wesn:'
    - als ich die wârheit hân gelesn,
    - vert ez, als ich hân gedâht,
    - sît ich hân zesamene brâht
    - allez daz diu schrift uns seit
    - mit ungelogener wârheit
    - endehafter mære
    - von dem wîsen wunderære.
    - ist abr iemen vür mich komn
    - und hât sich des an genomn
    - daz er diu mære tihte
    - nâch der histôrje rihte
    - als ich sî gelesen hân,
    - 'dem wil ich diu mære lân:'
    - hât er verrèr und bez
    - dan ich gesprochen - âne haz
    - lâze ich im diu mære,
    - sint sie gánz ùnd gewære.
    - habes aber niemen sich
    - underwunden, sô lât mich
    - gedienen werder liute gruoz
    - den ich wil und dienen muoz,
    - und vernemet von mir hie
    - wie ez dem wunderære ergie !
    - Dô er mit küneclîcher kraft
    - ergreif die grôzen hêrschaft
    - und er mit kurzwîle aldâ
    - beliben was in Persîâ,
    - von dannen schiet der wîgant
    - in Partîânen daz lant
    - daz was dô kleine, niht ze wît,
    - nû ist ez bî dirre zît
    - ein houbet aller rîche
    - diu nû gewalteclîche
    - ligent über Eufrâten.
    - daz selbe lant Partîânen
    - gât einhalp an daz Rôte Mer.
    - die Zîten hâtenz mit ir her
    - betwungen dô, die ez noch hânt.
    - zwei wazzer durch daz rîche gânt
    - Boristenes und Tânâis.
    - diu âventiure uns tuot gewis
    - daz sich Eurôpâ
    - scheide dâ und Âsîâ
    - dise teile beide
    - mit des wazzers underscheide.
  - chapter[n=202]:
    - In daz rîche was gesat
    - Hecontâpîlos diu stat,
    - die bûten krefteclîche
    - die Kriechen in dem rîche.
    - die ergâben sich dem künge sâ
    - und ouch die stat. er hâte aldâ
    - mit vröuden grôze hôchgezît.
    - dô huop sich manec sunderstrît
    - von den sînen über al,
    - sie hâten manger hande schal
    - 'dâ von: sie wæren gerne hein,'
    - sie wurden al gelîche enein
    - daz sie im die widervart
    - rieten. daz was ungespart,
    - sie sprâchen al gelîche,
    - sît er daz künecrîche
    - betwungen hâte und ouch diu lant
    - den zins gap sînes vater hant,
    - daz in des genuocte
    - und nû den sînen vuocte
    - und im selben iemer mêre
    - heime guot und êre
    - und sie mit ruowen lieze ir tage
    - vertrîben vrœlîch âne klage,
    - sît sie mit solher arbeit
    - im hulfen grôzer rîcheit.
    - Dô diu ellenthafte diet
    - dem künge disen rât geriet,
    - die wîsesten besanter dar,
    - er sprach ze der vil wîsen schar
    - "'herren, mîne vriunt, welt ir"
    - wider mînen willen mir
    - râten, sô tuon ich doch niht
    - wan daz mir zem besten giht
    - mîn sin und ouch mîn wîsheit.
    - ich hân iu doch hie vor geseit
    - daz ich die welt betwingen wil
    - unz an der erd endes zil.
    - swer mir des helfen welle,
    - der sî mîn geselle
    - und nim geteilet swaz mîn kraft
    - betwinge grôzer hêrschaft.
    - der des niht welle, der sî hie.
    - ir wizzet wol daz ich nie
    - deheiner dingé began,
    - mirn gelunge wol dar an,
    - daz ist iu allen wol erkant.
    - des ist manec rîchez lant
    - unsern kreften undertân
    - daz wir gewalteclîche hân.
    - 'diu hân ich niht eine:'
    - ich mache sie gemeine
    - als mír èht iu allen!
    - uns dienent die Trîballen,
    - an den nie mannes hant erstreit
    - dienestlîche sicherheit,
    - Illîrjâ und Bêôtîâ,
    - Trâzîâ und Spartâ,
    - Pelôpones daz rîche,
    - uns dienet eigenlîche
    - von Ellesponte unz an Jônas
    - vil manec lant daz ie vrî was.
    - Êôlides die ritterschaft
    - hât ouch betwungen unser kraft,
    - Cârîâ und Lîdîâ,
    - Capadôzîâ und Frîgîâ,
    - Zilîzj v́nd Sûrîe
    - und Paphlagônîe,
    - wir hân betwungen Pisidas
    - daz liut ie hôhes muotes was,
    - Panphîlj v́nd Persîâ,
    - Armênj und Mêdîâ
    - und die rîchen Fênîzen
    - v́nd Pàrtîânen,
    - daz ist al in unser gwalt.
    - swaz Dârîus der degen balt
    - hâte und im was undertân,
    - daz sol mich ouch ze herren hân.
    - des gebristet mir noch vil
    - daz ich niemen lâzen wil.
    - Nâbarzânes Irkânje hât,
    - in Bessen hêrschaft noch stât
    - 'diu grôze rîcheit in Baktrâ:'
    - swaz hœren sol ze Persîâ,
    - daz sol ich von erbe hân.
    - Bessus hât ouch Sogdîân
    - und die Massagêten gar,
    - im dienent ouch der Dâchen schar,
    - die Sâgen und die Indî
    - sint im noch mit kreften bî.
  - chapter[n=203]:
    - 'Des hêrschaft ich swîgen wil:'
    - sîner untriuw ist sô vil
    - daz ich umb sîn verderben
    - iemer wolde werben
    - ê daz ich wold im vertragn
    - daz er mortlîche hât erslagn
    - sînen rehten herren.
    - solde im daz niht werren
    - und sold ers alsô genesn,
    - sô möht er vil gerne wesn
    - valsch und ungetriuwe.
    - daz mort muoz mir niuwe
    - iemer sîn bî mînen tagn,
    - ich richez an dem valschen zagn,
    - ez koste mich lant und guot,
    - ich erküele mînen muot.
    - sold ich in rîchesenden sehn
    - von dem diz mort ist geschehn,
    - daz wære schade mit schanden
    - mit unheil allen landen.'
    - sus sprach der sælden rîche.
    - dô sprâchens al gelîche
    - "'swaz dû wilt, daz wellen wir"
    - und helfen dînes willen dir,
    - sît es rât niht mac gesîn,
    - wir leisten al den willen dîn.'
    - des saget in der künec danc
    - als in sîn hôhiu triuwe twanc.
    - Dô daz geschach, von dannen schiet
    - Alexander mit der diet
    - diu mit im dar komen was.
    - Crâterus und Amintas
    - hiez er des landes phlegen dâ
    - mit ir scharn. er liez in sâ
    - sehs hundert man z orse bereit
    - mit werlîcher manheit
    - und vrecher schützen alsô vil.
    - er hiez sie elliu diu zil
    - belîben dâ mit dem her
    - biz sich diu lant sazten ze wer,
    - unz er diu betwunge.
    - dô kam der wîse junge
    - hin dâ man in Ircânje vert,
    - die wege wâren im erwert
    - von wilde und von gebirge grôz.
    - dâ vliuzet abe als ez dô vlôz
    - ein wazzer strîchet durch daz lant
    - daz Zîobêtis ist genant,
    - daz und der grôze Rîdanô
    - besliezent daz rîche alsô
    - daz man ez lîhte mohte erwern
    - allen küngen und ir hern.
    - Nâbarzânes was künec dâ,
    - der sante sîne boten sâ
    - dem küneg Alexander dô
    - und enbôt im alsô
    - daz er durch sîne hulde
    - vernæme sîne schulde,
    - die er an dem künge truoc
    - von Persîâ den er sluoc.
    - er jach daz er in sîner nôt
    - den besten rât dem künge bôt.
    - dô swachet er in sêre
    - und lieze lîp und êre
    - an vremder liute triuwe gar
    - die vremde wâren komen dar,
    - und dô er wider riete daz,
    - dô wold er durch sînen haz
    - in von sîner hulde
    - vertrîben durch die schulde.
    - dô wære im und den Persen leit
    - daz er sie zige valscheit
    - und sie dar wæren âne vâr
    - mit stæten triuwen manec jâr
    - getriulîch âne untriuwe komn
    - diu in ie wær vil unbenomn.
    - swaz im durch sînen valschen wân
    - Bessus hæte getân
    - durch sîn ungetriuwe site,
    - dâ wære er unschuldec mite.
  - chapter[n=204]:
    - Dô der brief dem künge kam
    - und er die botschaft vernam,
    - er sprach 'ich geloube wol
    - waz ich her umbe gelouben sol.
    - tuot er wol, daz ist im guot,
    - und hât er getriuwen muot.
    - doch hât er niht sô wol getân,
    - ich well in vür schuldec hân.'
    - alsus hiez er sîne man
    - sich rotten balde. er zogte dan
    - mit sînen rotten über al.
    - dô kâmens in ein langez tal
    - daz ist in mânen wîse erkant
    - sô der uns niuw ist genant,
    - der horne reichet einez dâ
    - biz dâ daz lant ze Caspîâ
    - beslozzen in den landen lît.
    - vrechiu her vil lande wît
    - stôzent dran dâ nâhe bî,
    - Cercête und Môsînî,
    - und die werlîchen Câlibes,
    - die stolzen Amâzones
    - und Leukosîrî
    - der lant ist anderhalp dâ bî.
    - diu starken lant, daz wîte mer
    - die berge und manec wildez her
    - besliezent Caspîam daz lant.
    - als uns diu schrift tuot erkant,
    - Câlibes und Môsînî
    - und Leukosîrî
    - gein Alexander vuoren,
    - in sîn gebot sie swuoren.
    - Sus nâhet Alexander sâ
    - mit sînem her gen Gapîâ.
    - dô santen zim ir boten dar
    - der gevangen Juden schar
    - die vor mangen jâren
    - aldâ gevangen wâren,
    - und bâten den getriuwen man
    - daz er in urloup gæbe dan,
    - daz sie möhten mit ir scharn
    - vrîlîche ze lande varn.
    - wannen die dar wæren komn?
    - ob ir des iht hât vernomn,
    - sô wil ich iu ez tuon erkant
    - als ich ez geschriben vant
    - nâch endelîcher wârheit
    - als diu Heilege Schrift uns seit
    - und als ez Jerônimus
    - schreip und der wîse Jôsephus.
    - Dô Got die israhêlschen diet
    - von Egipten geschiet,
    - und sie daz süeze wunschlant
    - daz in von Gote was benant,
    - besâzen als er in gehiez
    - dô er die heiden dannen stiez
    - und in gap eigenlîche
    - z erbe diu selben rîche, -
    - sie kuren rihtære
    - und êwarte gewære
    - die sie solden lêren,
    - dô sie begunden mêren
    - und wahsen krefteclîche
    - dâ in ir künecrîche
    - mit Gotes helfe unz an die tage,
    - daz Samuêl der wîssage
    - der gewære Gotes degn
    - ir mit lêre solde phlegn
    - und sie durch ir tumben sîn
    - ieschen einen künc an in.
    - daz was Saul, den gap er in
    - und stilte mit ir tumben sin,
    - daz joch er in ze tragenne bôt
    - eigenlîche an strenger nôt,
    - er lie sie dienstes lernen hie,
    - des begunden sie ê nie,
    - wan sie kunden niht vertragn
    - daz sie dâ vor in ir tagn
    - ie vrîlîche lebten,
    - in vrîem muote swebten.
    - swaz lebelîchez leben hât,
    - daz mac vertragen guottât
    - wan eine des menschen lîp,
    - ez sî man oder wîp,
    - daz kan noch mac vertragen niht
    - obe im guotes iht geschiht.
    - aldô daz selbe ouch in geschach
    - daz man sie dienest lernen sach
    - des sie dâ vor niht kunden
    - und niuwan dô begunden.
  - chapter[n=205]:
    - Saul tete wider Got
    - und wider sîniu gebot
    - unz er in von der krône treip.
    - dô si âne künc beleip,
    - dô wart der wîse Dâvît
    - ze künge erkorn nâch der zît,
    - dem Got tet sîn helfe erkant
    - unz er mit im überwant
    - die vervluochten heiden,
    - die Got het gescheiden
    - in süntlîchen schulden
    - von sînen süezen hulden.
    - Dâvît der erwelte Gots
    - was ein kemphe sîns gebots
    - unz in Got sîniu tougen
    - gar ân allez lougen
    - lie wizzen heimlîche.
    - nâch im wart daz rîche
    - dem wîsen Salomône.
    - dô der des rîches krône
    - hâte in küneclîcher phlege,
    - er vuor ûf Davîdes wege
    - biz daz der tempel was bereit
    - mit gotlîcher heilekeit.
    - sît tet er solhe schulde
    - daz er die Gotes hulde
    - süntlîche enwâge liez.
    - war umbe in Got niht verstiez
    - und sîn liut liez lîden?
    - daz tet er durch Dâvîden,
    - daz doch dem künne sît geschach
    - an dem Got die schulde rach.
    - Dô Salomôn der künec starp,
    - sîn sun nâch im die krône erwarp
    - mit ellenthafter künges hant,
    - der was Rôboam genant.
    - Jerôboam ein wîser man
    - dâ vor Salomône entran,
    - der was ouch der selben art
    - von der daz künne erhaben wart,
    - und vlôch in Egiptenlant.
    - dô der gewærlîche bevant
    - daz Salomôn der wîse man
    - erstorben was, er kam her dan
    - dô vür Jerûsalem aldar
    - und diu zwelf geslehte gar
    - von Abrahâmes sâmen
    - und bâten Rôboâmen,
    - sît er ir herre wære
    - daz er ein teil ir swære
    - senftert und ir arbeit
    - die ûf sie hæte geleit
    - Salomôn bî sînen tagn,
    - sie möhten niht daz joch vertragn
    - daz er hæte ûf sie geleit
    - mit dienstlîcher arbeit.
    - Dô der künec hôrte ir klage,
    - gespræches gerte er drîe tage,
    - daz gâben sie im sâ zehant.
    - dô wurden dar vür in gesant
    - an den sîns vater rât ê stuont,
    - die tâten als die wîsen tuont
    - und rieten im den besten rât
    - getriulîch âne missetât.
    - sie sprâchen 'herre mîn, dû solt
    - dir dise liute machen holt
    - mit linden worten süezen.
    - dû maht vil gerne büezen
    - mit süezer rede dîner schar,
    - ob in iht wirret oder war
    - von dînes vater schulden,
    - dû maht sin dînen hulden
    - iemer wol behalten,
    - wiltû diemüete walten,
    - dû twingest sie baz dan mit drô.'
    - den rât die wîsen rieten sô.
  - chapter[n=206]:
    - Die jungen wurden dô besant,
    - den tet er disen rât erkant.
    - die sprâchen 'der rât ist ein wiht,
    - dêswâr, dû solt sîn volgen niht.
    - soldestû die mit vlêhe hân
    - die dir doch sint undertân,
    - 'daz müeste swachen dîne kraft:'
    - in vorht und in meisterschaft
    - süln sie dir dienende sîn,
    - als tâten sie dem vater dîn,
    - 'des kraft ist gegen dir lücke:'
    - dînes vater rücke
    - mohte niht sô grôz gesîn
    - sô der minste vinger dîn
    - den dû hâst an dîner hant.
    - dich versmæhent dîniu lant,
    - 'sehent sie dich ze linde:'
    - wis landen und gesinde
    - vrevellîche herte!
    - swâ sie dîn vater berte
    - mit geiseln, dâ soltû die schar
    - mit scorpîônen slahen gar.
    - '- ein stap ist scorpîô genant'
    - als uns diu wârheit tuot erkant,
    - dâ sint an gehangen
    - mit liderînen strangen
    - grôze knöphe blîjîn.
    - daz was dô diu græste pîn
    - dar an ie man mit arbeit
    - wart durch zühtegen geleit. -
    - Dar nâch dô der dritte tac
    - erschein und sîn zît gelac,
    - dô wurden aber sâ zehant
    - diu geslehte dar besant,
    - sie sprâchen ~herre, wes hâstû
    - dich gegen uns berâten nû?'
    - dô dûht in daz tumbe guot
    - als ez ie der tumbe tuot,
    - und sprach hin zin diu selben wort
    - diu im die tumben rieten dort.
    - sie sâhen al ein ander an,
    - sie sprâchen 'uns wil dirre man
    - mit senfte swære büezen niht
    - als er selbe hie vergiht.
    - durch waz süln wir dienen mê
    - dem geslehte von Jessê
    - dann andern die des künnes sint?
    - Jâcob hâte zwelf kint
    - diu wâren all ebenrîch,
    - an vruht, an edelkeit gelîch.
    - wes was edeler Jûdas
    - dan der elteste was
    - Ruben der billîcher
    - gewaltec wære und rîcher
    - dan der brüeder dehein
    - der ieglîcher junger schein?
    - Dô der murmer was getân,
    - man sach sie von hove gân,
    - ân urloup sich dannen schiet
    - von dem küneg al diu diet.
    - von nander schieden sich dô sâ
    - der Juden zwelf geslehte dâ.
    - der zehen brüeder künne gar
    - habeten sich an eine schar
    - die Jerôboâmen
    - in ze künge nâmen,
    - der sie vuorte dannen sâ
    - hin gen Samarîâ,
    - die kurn sie mit rîcher kraft
    - ze houbetstat ir hêrschaft.
    - den namen sie dô nâmen
    - von dem sie alle kâmen,
    - Jsrahêl sie nanten sich.
    - sie dûhte reht und zimelich
    - daz in der name würde erkorn,
    - von dem sie wâren ouch geborn.
  - chapter[n=207]:
    - Jûdas und Benjamin
    - geselleten sich under in.
    - in Jerûsalem beliben die
    - bî dem Gotes tempel hie,
    - den beleip ze helfe bî
    - ein teil des künnes von Lêvî,
    - wan die dô bî den zîten
    - hiezen die Lêvîten.
    - (in unser ê der die verwiset
    - der daz êvangêljum liset.)
    - die beliben mit Jûdâ
    - durch daz Gotes ampt aldâ
    - in Jerûsalem der houbetstat
    - dâ der tempel was gesat
    - sît daz daz israhêlsche diet
    - mit ê, mit hêrschaft sich geschiet.
    - die beidenthalp dô wâren
    - in zwein hundert jâren
    - und vierzec jâr und sehs tage
    - und aht mânôde jage
    - künge, die nenn ich iu hie.
    - wiez in allen sît ergie,
    - des wær ze sagenne ze vil,
    - kurzlîch ich sie nennen wil.
    - In Judêâ truoc vil schône
    - Rôboam die krône,
    - nâch dem sîn sun Abîâ,
    - dar nâch des sun hiez Asâ,
    - der was reht âne missetât.
    - der edel wîse Jôsaphât
    - sîn sun nâch im die krône nam,
    - nâch dem des sun hiez Jôram.
    - dar nâch des sun die krône enphie
    - der ûz Gotes gebote gie,
    - der was geheizen Jôas.
    - des sun was Amâsîas
    - der worhte ouch grôze missetât.
    - Mathêus dise beide lât
    - durch ir ungancheit
    - ungeschriben und ungeseit
    - und tuot niht von in erkant
    - dâ er daz künne hât genant
    - von dem sider wart geborn
    - diu reine maget ûz erkorn
    - diu unsern herren gebar
    - Krist keiser aller keiser gar,
    - 'und sprichet sus: Osias'
    - geborn von Jôrâme was,
    - Den sach man nâch im krône tragn.
    - die truoc sîn sun nâch sînen tagn,
    - der was Jôathan genant.
    - Achas der Gotes wîgant
    - sîn sun nâch im künec was,
    - nâch dem Ezechîas,
    - des sun enphie nâch im daz lant,
    - der was Manasses genant.
    - nâch dem wart diu krône
    - sînem sune Amône,
    - nâch dem des sune Jôsîas,
    - des sun Jechônîas
    - wart nâch dem ze künge erkorn.
    - dô verhancte Gotes zorn
    - daz Nâbuchodônosor
    - den ich genennet hân hie vor,
    - zerstôrte gar ir hêrschaft
    - und vuorte sie mit überkraft
    - in Babilônje, daz ist wâr,
    - dâ sie sider sibenzec jâr
    - gevangen inne wâren, -
    - die man sît nâch den jâren
    - sach ir græste hêrschaft hân,
    - 'die wil ich ungenennet lân:'
    - an Achas dâ endet sich
    - dar umb ich der rede mich
    - von in ze sagenn underwant.
    - alhie hân ich gar genant
    - die nâch Salomône
    - in Judêâ truogen krône,
    - unz in Got ir hêrschaft
    - brach und ir beste kraft.
  - chapter[n=208]:
    - Nû wil ich die ouch nennen
    - daz ir sie müget erkennen,
    - die dô in Samarîâ
    - der Isrâhêlen krône dâ
    - truogen, sît daz sich die schar
    - der hêrschefte schieden gar.
    - Jerôboam die êrsten truoc
    - des ich iu hie vor gewuoc,
    - der gienc ûz al den Gotes wegn
    - der dô hâten dar gephlegn
    - die Gotes erwelten unz an in,
    - er truoc gar verkêrten sin.
    - dô der selbe künec starp,
    - Nâdap nâch im die krône erwarp.
    - nâch dem rîcheseten dâ
    - Baasâ und Elâ,
    - dar nâch die krône truoc Zambrî
    - und nâch dem Ambrî
    - dar nâch enphie daz rîche
    - mit kraft gewalteclîche
    - ein werlich degn hiez Achap.
    - in des zît kam Bênâdap
    - von Assîrîa dem lande
    - mit mangem wîgande
    - und reit mit grôzen kreften an
    - Achaben und sîne man,
    - daz was daz israhêlsche her,
    - daz tet er gar âne wer.
    - sîn her sazte sich aldâ
    - mit kreften vor Samarîâ,
    - daz niemen wider im dô was.
    - der wîssage Êlîas
    - gebôt dem künge daz er strite
    - und ûf die Gotes vînde rite.
    - daz geschach. er reit in an
    - und sluoc im hundert tûsent man.
    - die andern kûme entrunnen
    - dô sie die vluht gewunnen.
    - Sît kam der selbe künec dar
    - mit alsô unzalhafter schar
    - daz niemen des begunde
    - daz er sie gahten kunde,
    - daz was bî Jôrâmes zît
    - der nâch im was der dritte sît,
    - und saz vor Samarîâ
    - mit solhen kreften daz sich dâ
    - ze wer gen ime niemen bôt,
    - er twanc sie mit sô grôzer nôt
    - daz sie beliben âne wer.
    - bî dem israhêlschen her
    - der Gotes wîssage was
    - Êlisêus als ich las,
    - der gap den sînen disen trôst
    - sie würden von der nôt erlôst,
    - ob eht sie den gewæren Got
    - minneten und sîn gebot.
    - an disen trôst lie sich daz her
    - sô daz sie die stat mit wer
    - behielten und aldâ belibn.
    - doch wurden sie dar an getribn
    - daz man in der stat ein brôt
    - umb drîe vierdunge bôt
    - und man ez vant vil kûme alsô.
    - in der veste gap man dô,
    - obe ir mirz geloubet,
    - eines esels houbet
    - umb vünfzec phenninge
    - die mit dem gedinge
    - wâren Iœtec silberîn.
    - dô muosten ouch vergolten sîn
    - vünf phenninge mit dem magn
    - den man sach eine tûbe tragn.
  - chapter[n=209]:
    - Dô der künc sô grôzen pîn
    - sach an den helfæren sîn,
    - vil grôze vorht er gevie.
    - eines tages er sich ergie
    - gegen der mûre ûf die gewer,
    - dar abe er kôs der vînde her.
    - dô kam vil trûreclîche
    - ein vrouwe jâmers rîche
    - vür in. sie klagte grôze nôt,
    - ze sînen vüezen si sich bôt,
    - sî sprach 'genâde, herre mîn!
    - lâ dir durch Got geklaget sîn
    - grôz unreht, daz mir ist getân,
    - daz ich dir ze klagenne hân.
    - ich und ein ander wîp, wir zwô
    - wurden des ze râte alsô
    - daz wir uns berieten
    - und unser kint brieten
    - und mit ein ander æzen,
    - daz wir ein teil vergæzen
    - der ungewonlîchen nôt
    - die uns der leide hunger bôt,
    - ê daz wir verdürben
    - und von hunger stürben.
    - diz geschach. daz tâten wir.
    - dô âz ich mîn kint mit ir
    - in jæmerlîchen sorgen.
    - nû hât sî'z ir verborgen
    - und wil des niht geben mir,
    - als ich ir tet. daz klage ich dir.
    - Der künec jæmerlîche sprach,
    - dô disiu klage alsô geschach
    - "'ôwê mir! wê ich armer man"
    - daz ich ie den lîp gewan !
    - wes hân ich armer man gebitn!'
    - er sprach mit klagelîchen sitn
    - "'sît mich der wîssage hât"
    - betrogen und sîn valscher rât,
    - sô sol er mir von rehte gebn
    - umb die schulde nû sîn lebn.'
    - einen kneht sant er dâ hin
    - und hiez vil balde slahen in.
    - dô gerou ez in zehant
    - daz er hâte dô gesant
    - den boten umbe solich mort
    - als er geheizen hâte dort.
    - diu sünde und ouch sîn triuwe
    - brâhte im mange riuwe,
    - im was nâch dem boten gâch,
    - er lief im snelleclîche nâch
    - daz er diz mort erwante
    - dar umbe er in dar sante.
    - Nû diz gerâten was alsô,
    - der wîssag was heime dô
    - und sîne junger der er phlac
    - mit Gotes lêre mangen tac.
    - ze den sprach er 'hie kumt ein man
    - der hât sich des genomen an
    - daz er mich slahen sol zehant,
    - dar umbe ist er dâ her gesant.
    - den lât dâ ûze vor der tür
    - biz daz der künec kume dâ vür,
    - sô kan mir gewerren niht
    - und wirt erwendet diu geschiht.'
    - hie mite sach man den zuo gân
    - der diz solde hân getân.
    - dem wart diu tür verstanden dâ.
    - der künec selbe kam dô sâ
    - und sagete von der arbeit
    - als im was und ich hân geseit.
    - der wîssag an den künec sach,
    - vil gezogenlîche er sprach
    - "'herre mîn, lâ dîne klage!"
    - dû sihst morn an dem tage,
    - ê daz kome disiu zît,
    - daz man simelmelwes gît
    - daz ein kembel treit mit nôt,
    - baz dan man hiute tuot ein brôt.'
    - Undr des künges armen dâ
    - stuont einer der antwurte sâ
    - der rede, er sprach 'ich weiz vil wol,
    - wær der himel spîse vol
    - und viel der danne ûf disen plân,
    - ez möhte niemer sus ergân
    - und alsô gæhes geschehn.' -
    - "'nû sol ez dîn ouge sehn"
    - und wirdest doch gebezzert niht,
    - swie dîn ouge ez an gesiht.'
    - der künec schiet von dannen sich.
    - daz wær ungelouplich,
    - wan daz Gote ist niht ze vil,
    - er ende swaz er enden wil.
    - alsô des selben was dô nôt.
    - der sunnen schîn wart schiere rôt.
    - der zergie. der tac verswein,
    - diu vinster naht vil trüebe schein.
  - chapter[n=210]:
    - Nû lâgen vor Samarîâ
    - miselsühtec liute dâ,
    - die twanc ouch des hungers nôt
    - daz sie vil nâch wâren tôt.
    - die sprâchen in ir nœten dô
    - "'wie tuon wir alsus daz wir sô"
    - von hunger sterben âne wer ?
    - gên wir in der heiden her
    - und lîden gerner von in nôt
    - danne wir sus ligen tôt
    - mit schanden gar ân êre!'
    - sie sûmten sich niht mêre,
    - sie huoben sich vil balde dar.
    - dô hâten sich die vînde gar
    - von dan verstoln die naht mit vluht,
    - sie hâten rîlîche genuht
    - mit in dar brâht. die liezen sie
    - an der herberge hie.
    - daz die siechen vunden dâ.
    - die labeten sich und kêrten sâ
    - vil balde wider gegen der stat.
    - mit den diu wahte was besat,
    - den sageten sie ze mære
    - wiez ergangen wære.
    - diz mære niender dô erwant
    - ê daz ez der künc bevant.
    - als erz bevant, er hâte wân
    - ez wær durch kündekeit getân.
    - sîne boten santer vür,
    - die mit wîslîcher kür
    - im diu mære solden spehen
    - durch waz diu vluht wær geschehen.
    - die ranten nâch unz an den tac
    - daz ir deheiner ruowe phlac,
    - daz sie nie man gesâhen,
    - des sie mit wârheit jâhen.
    - Dô dem künge was geseit
    - wiez ergie, diu wârheit,
    - er sante sîne boten dar
    - hin dâ gelegen was diu schar
    - und hiez, swaz sie dâ vunden,
    - daz sie daz an den stunden
    - hin brâhten in die veste.
    - nû hâten dâ die geste
    - gelâzen guotes harte vil
    - daz sie an dem selben zil
    - hâten brâht dar in daz lant,
    - harnasch silber golt gewant
    - spîse, rîche bettewât,
    - von guote küneclîchen rât.
    - diz wart vil gar genomen dâ
    - und in die stat gevüeret sâ.
    - die inren sêre drungen,
    - die alten zuo den jungen
    - hin dâ diu spîse komen was
    - von der manger sît genas.
    - in der vröuderîchen schar
    - was ouch jener komen dar
    - der ê hâte des gejehn
    - ez kunde nie mêr geschehn
    - daz mit wunder dô geschach.
    - als er die wârheit ersach,
    - er wart ze tôde erdrungen.
    - dem was rehte gelungen
    - wan swaz Got wil daz geschiht,
    - daz ist wâr und anders niht.
    - Diz grôze wunderlîche heil
    - machte sie sô gar ze geil
    - daz sie von unmuoze Gots
    - vergâzèn und sîns gebots
    - und machten dô ir abgot
    - durch des tiuvels gebot.
    - sie tâten als diu zarten kint,
    - diu mit zarte ergouchet sînt,
    - sô den ir vater vil gedröut
    - und sie dar nâch mit zarte vröut,
    - sô tuont sie nâch vil wirs dan ê.
    - sô man ie harter und ie mê
    - verzartet diu ze lieben kint,
    - sô sie ie wirsers sites sint.
    - sus wurden sie z unrehte erkant,
    - dô sie Got von der nôt enbant.
    - diz hân ich hie durch niht geseit
    - wan ob ir die arbeit
    - vernemet diu in noch geschiht,
    - daz ir danne denket niht
    - "'wie tet Got sus sîner diet"
    - die er von al der welt ûz schiet?'
    - wizzet! sie gedienten wol
    - daz in her nâch geschehen sol
    - mit sage, als ez nû lange vrist
    - mit wârheit iu geschehen ist.
  - chapter[n=211]:
    - Dô Achap der künc vervuor,
    - daz rîche sînem sune swuor
    - der hiez Ochôzîas,
    - der ouch alsolhes muotes was
    - daz er brach daz Got gebôt.
    - der lac dar nâch vil schiere tôt,
    - er hâte vil kurzlîche
    - die krône und ouch daz rîche.
    - dô der verdarp nach sînen tagn
    - sach man ob in krône tragn
    - den bruoder sîn hiez Jôram.
    - die wege die Jerôboam
    - gie mit verkêrtem muote vor,
    - die trat er nâch ûf sînem spor
    - und sô vil mê noch vürbaz
    - daz er gediente Gotes haz
    - sô sêre daz er in verstiez
    - und in ze tôde slahen hiez.
    - einer was Jêû genant,
    - der enphienc nâch im daz lant.
    - dem gebôt der wîssage
    - daz er alle sîne tage
    - wuost und erslüege
    - swer Jôrâme trüege
    - angeborne sippeschaft,
    - daz er der leben und ir kraft
    - verdarpt und ir wünne
    - unz an daz vierde künne.
    - daz geschach. ez muoste wesn.
    - er lie deheinen dô genesn
    - 'der von dem künne was geborn:'
    - alsus rach der Gotes zorn.
    - Jêû der réhtèste was
    - den über sich ze küng ûz laz
    - diu isrâhêlische diet,
    - sît daz ir hêrschaft sich geschiet.
    - der hiez ouch sagen mære
    - daz im ze muote wære
    - daz er mit triuwen âne spot
    - Baalen ir gewæren got
    - von herzeclîchen einnen
    - wold üeben und minnen,
    - durch Gotes minne er alsô louc
    - unz er sie alle dar getrouc,
    - die er dû über al sîn lant
    - in sînem dieneste vant.
    - die kâmen durch die botschaft dar
    - und marcten sich. er hiez sie gar
    - verbrennen. daz was Gotes gebot.
    - er brach ouch daz apgot
    - und sîniu betehûs dar nidr,
    - daz liut twanc er ze Gote widr
    - und an den gelouben sîn,
    - des tet im Got vil helfe schîn.
    - Der nâch des selben künges zît
    - in Israhêl die krône sît
    - truoc mit gewalteclîcher hant,
    - der was Jôachas genant.
    - der liez ouch ûz sîner phlege
    - Gotes gebot und sîne wege.
    - dô der von der krône schiet,
    - dô nam diu israhêlsche diet
    - einen künc hiez Jôas.
    - der bî den selben zîten was
    - künc in Jerûsalêm erkant,
    - der was ouch Jôas genant.
    - von den genannen beiden
    - 'was Gotes gebot gescheiden:'
    - ietweder swâ er möhte,
    - tet swaz z übele töhte,
    - 'daz Got niht ungerochen lie:'
    - wan er verhanct über sie
    - daz sie mit vîentlîchen sitn
    - ein ander vîntlîch ane ritn.
    - Jôas der künc von Judêâ
    - entweich den Israhêlen sâ
    - gen Jerûsalêm mit vlühte hin
    - und ergap sich sît an in,
    - dâ von der stat grôz leit geschach.
    - durch die rincmûr er brach
    - ze vier orten locken wît,
    - die stuonden offen lange zît
    - daz man in der mâze
    - al ûf der lantstrâze
    - durch graben und durch mûre hin
    - mohte varn ûz und in
    - unz sie aber wurden sidr
    - gebûwen und gemachet widr.
  - chapter[n=212]:
    - Dô von Israhêl Jôas
    - gescheiden von der krône was
    - und in Samarîâ verdarp,
    - Jerôboam die krône erwarp,
    - der lebet in den siten gar
    - alsam sîn êrster vorvar.
    - der nâch deme künec was,
    - der hiez Zacharîas,
    - der vuor ouch ûf der selben vart
    - diu an in komen was von art,
    - die hielt êr unz an sîn drum.
    - nâch dem wart Sellum
    - künec überz rîche dô,
    - der lebte unz an sîn ende alsô
    - daz er ouch wênec ahte nam
    - waz Gotes êren wol gezam
    - unde sîner süezen ê.
    - nâch dem wart dô Manahê
    - künc in Samarîâ sâ
    - und nâch dem Phâceiâ,
    - der lebte ouch als die andern ê.
    - dô wart nâch im Phâceê
    - künec in dem rîche.
    - dô der gewalteclîche
    - truoc die selben krône dâ,
    - dô was künc in Judêâ.
    - Achas der vil guote man.
    - den reit der selbe künec an
    - von Sûrîe Râsim.
    - Ein künc gesellete sich zim,
    - der brâhte küneclîche kraft
    - wan er phlac grôzer heidenschaft
    - und was ouch selbe ein heiden.
    - mit disen küngen beiden
    - und vremden wîganden
    - wart Achas bestanden.
    - der streit mit in einen strît,
    - dô verlôs er an der zît
    - sînen sun der wart erslagn,
    - den man sêre muoste klagn,
    - der hiez Zacharîas.
    - nû diz alsô geschehen was,
    - Achas vuor an den künc Râsim
    - den heiden und ergap sich im.
    - der sicherte zuo zime dâ
    - gein Phâceê dem künge sâ
    - und gegen der israhêlschen diet.
    - Dô sich ir unminne geschiet,
    - dô swein des hœhsten Gotes ê
    - bî dem künge Phâceê
    - und zergie sô sêre
    - daz ez Got niht mêre
    - an in vertragen wolde.
    - er rach ez als er solde
    - und ich iu wil bescheiden.
    - Phûl ein rîcher heiden
    - ein starker künc von Assûr
    - mangen leiden nâchgebûr
    - brâhte mit werlîcher kraft
    - von der wîten heidenschaft
    - in der Israhêlen lant.
    - sîn her was alsô grôz erkant
    - daz sich im niemen kunde erwern.
    - noch von sîner kraft genern.
    - Den sante Got der guote
    - den sînen zeiner ruote,
    - der sie nâch sînem willen
    - slahen unde villen
    - solde durch die schulde grôz
    - der sie ze tuonne niht verdrôz.
    - sie tâten daz in was verbotn
    - und dienten valschen apgotn.
    - 'daz rach unser herre an in:'
    - Phûl der künec vuorte ir hin
    - drithalp geslehte sâ
    - gevangen gen Assîrîâ
    - und saztes in ein wîtez lant
    - daz ist Caspîâ genant,
    - dâ wâren sie besezzen sô,
    - swie gerne sie ze lande dô
    - wolden sîn, sie muosten doch
    - gevangen dâ belîben noch
    - und zinsen dâ mit ir hant
    - ir lîp, ir guot und ouch daz lant.
  - chapter[n=213]:
    - Die siben geslehte die noch dâ
    - beliben in Samarîâ,
    - die bezzerten ir leben niht
    - als diu wârheit jach und giht,
    - sie tâten dô als dâ vor ê.
    - dô starp der künec Phâceê.
    - der dô wart künec überz lant,
    - der was Oseê genant,
    - der lebet als die andern gar.
    - ein heiden hiez Salmânasar
    - von Assîrîâ dem rîche,
    - der reit gewalteclîche
    - der Jsrahêlen künec an,
    - des half im ein gewaltec man
    - der rîche künec Persistas
    - der in Egipten künec was,
    - die beide helde hôchgemuot
    - brâhten solhe heres vluot
    - daz sie daz israhêlsche her
    - besâzen gar ân alle wer.
    - diz ist âne liegen wâr.
    - sie hâten sie gar driu jâr
    - sô krefteclîchen umbe legn
    - daz sie niht mohten wer gephlegn.
    - zu jungest vuorten sie dan
    - Oseên und sîne man
    - und der siben geslehte her
    - gar gevangen âne wer
    - ouch in daz lant ze Caspîâ.
    - Ein wazzer ist genant Gôzâ,
    - daz vliuzet durch daz rîche.
    - daz rîche ist vesteclîche
    - mit vesten wilden alben
    - beslozzen allenthalben
    - und ist sô wît daz ez nie man
    - an wîte, an lenge ermezzen kan.
    - Diu künne wurden alsô gar
    - enwec gevüeret mit ir schar
    - daz man dô über allez lant
    - niuwan bœsiu hiuser vant,
    - diu wâren gar zerbrochen
    - und liute vil erstochen.
    - daz lant was als eine gar
    - daz man von andern landen dar
    - liute twanc mit meisterschaft
    - daz ez wurd aber bûhaft.
    - der heilige Tôbîas
    - der ein Gotes erwelter was,
    - ouch aldâ gevangen wart
    - an der selben hinevart
    - dô daz lant wart gewunnen.
    - die dô der nôt entrunnen
    - unde wâren komen hin,
    - die wuohsen sît abr under in
    - mit kraft in langen zîten,
    - von den die Samarîten
    - mit ir geslehte kâmen,
    - die urhap an im nâmen.
    - waz sol ich von den sprechen mê?
    - ich hân von in gesprochen ê
    - wie sie lebten in ir tagn,
    - durch waz sold ich ez aber sagn?
    - Alsus zergie der Juden kraft.
    - der zehen geslehte hêrschaft
    - 'wuohs manec jâr in Caspîâ:'
    - sie sâzen zinslîche dâ
    - den Persen sunder widerstrît
    - manec jâr unz an die zît
    - daz sie bevunden mære
    - daz der wunderære
    - Alexander der wîgant
    - hæt überwunden diu lant
    - und vür diu rîche dar was komn.
    - ouch hâten sie von im vernomn
    - die êre - als ich iu hân geseit -
    - die er mit grôzer werdekeit
    - in Jerûsalem den Juden tete.
    - sie santen zim und was ir bete
    - daz er sie lieze mit ir scharn
    - vrîlîche ze lande varn,
    - daz man in niht tæte.
    - der edel degen stæte
    - vrâgte dô der mære
    - durch waz schulde wære
    - diz grôze her gevangen dâ.
    - dô sagte man dem künge sâ
    - rehte wie ez was geschehn
    - und als ich iu hân verjehn
    - daz sie durch des tiuvels spot
    - verkurn gar den hœhsten Got
    - und sprâchen Baal ir gebet,
    - swaz in Got gnâden ie getet.
  - chapter[n=214]:
    - Der künec smierlîche sprach
    - daz doch niht durch guot geschach
    - "'dêswâr, sît sie den hœhsten Got"
    - durch ir untriuwen gebot
    - hânt verlâzen und verkorn
    - und sît sie durch sînen zorn
    - sô lange sint gevangen hie,
    - sô wil ich baz besliezen sie.
    - helf er in danne hinnen,
    - sô mügen sie gewinnen
    - nâch alsô grôzer schulde
    - sîne süezen hulde.
    - er hât gewaltes alsô vil
    - daz ich dar an niht zwîveln wil,
    - gewünnen sie die hulde sîn,
    - er lîhtert wol ir hôhen pîn
    - und ir wol gediende nôt.'
    - den sînen dô der künc gebôt
    - daz sie næmen in ir phlege
    - ein enge klûse diu die wege
    - wîste kuntlîche
    - dar in daz künecrîche.
    - durch die klûse muost man hin,
    - gegen dem land ûz und in
    - varn, niender anderswâ.
    - den wec wold er vermûren dâ.
    - Als man des werkes dô began
    - und der ellenthafte man
    - sách und daz rehte kôs
    - daz der bû was endelôs
    - und ez alsô niht töhte
    - daz manz genden möhte,
    - schamn er sich begunde
    - daz er nû sus erwunde
    - daz er daz werc doch ane vie.
    - dô liez er sich ûf sîniu knie,
    - ze Gote sprach er sîn gebet,
    - vil inneclîchen er daz tet,
    - ob diz wær in dem willen sîn
    - daz er im tæte helfe schîn
    - und mit gotlîchen dîngen
    - im hulfe vollebringen
    - durch sîne gotheit daz werc.
    - dô rihte sich der eine berc
    - 'zwelf klâfter an den andern:'
    - durch den rîchen Alexandern
    - Got diz grôze wunder tet
    - und durch sîn diemuotlich gebet.
    - dâ nzwischen was ein wîtez loch
    - daz stuont wîten offen noch,
    - daz hiez ie sâ vermachen
    - mit krefteclîchen sachen
    - der edel wîse wîgant.
    - Absichitôn ist genant
    - ein zêment daz brichet niht.
    - swâ mite manz versuochen siht,
    - 'ez mac niemêr gerîsen:'
    - viur stahel êr noch îsen,
    - wazzer noch niht des man hât,
    - des phlasters kraft ze schaden stât.
    - Alsus sint sie behalten
    - und müezen iemer alten
    - mit der vancnisse dâ
    - in der vil wilden Caspîâ
    - unz an die jungesten zît
    - als uns diu schrift urkünde gît,
    - sô werdent sie her ûz gelân.
    - diu welt muoz von in kumber hân
    - und schaden vil mit arbeit,
    - als uns der wîssage seit.
    - von disem wunder sprichet sus
    - der vil wîse Jôsephus
    - "'sît Got diz grôze wunder tet"
    - durch eines heidens gebet,
    - seht waz tuot denne Got
    - durch den der leistet sîn gebot!'
    - ich wæne vil des zeicter dâ.
    - ich hân gelesen anderswâ
    - daz diz lant und disiu her
    - mit einem wazzerlôsen mer
    - sîn an einer sîten
    - beslozzen zallen zîten,
    - daz mer sî al gemeine
    - sant griez und edel gesteine,
    - daz gestât niemêre stille,
    - in einem gewille
    - willet ez sich zaller zît.
    - vor den zîten ê noch sît
    - wart nie ze keinen stunden
    - der list den liuten vunden
    - daz man dar über möhte komn,
    - dar übr ist in diu vluht benomn
    - und umb sich allenthalben
    - übr die wilden alben
    - die sie in allen enden
    - mit hôhen steinwenden
    - besliezent vesteclîche dâ
    - in der unkünden Caspîâ.
  - chapter[n=215]:
    - Mit endehafter wârheit
    - die vancnisse hât geseit
    - der gewære Jôsephus.
    - dâ bî seit Metôdîus
    - der rehte und der gewære
    - ouch ein ander mære,
    - der was ze Patres in der stat
    - zeinem rihtære gesat
    - ein bischof nâch der kristenheit
    - der durch Krist die martel leit,
    - der begunde suochen
    - obe er an den buochen
    - vunde keiniu mære
    - der vergezzen wære
    - und in latîne niht geschribn,
    - in kriesch und in êbrêisch belibn.
    - dô vant er nütziu mære
    - diu der vil gewære
    - Jerônimus niht tet erkant
    - und sie ouch lîhte niender vant
    - und dâ von an im belibn
    - ungeseit und ungeschribn.
    - er trift vil kurzlîche
    - die scheidunge der rîche
    - und wie sich nâch dem êrsten man
    - die scheidunge huoben an
    - und wie diu welt verenden sol,
    - daz hât sîn mære gendet wol.
    - swaz der von Alexander seit
    - ungelogener wârheit
    - daz wil ich iu sagen hie,
    - nû hœret wie er ane vie!
    - Ez ist dicke kunt getân
    - mit ganzer wârheit âne wân
    - wie Got nâch sînem werde
    - geschuof himel und erde
    - und wie Adâmen Got verstiez,
    - dô er brach daz er in hiez,
    - durch Êven sînes wîbes rât
    - diu im geriet die missetât.
    - Êvâ nâch drîzec jâren
    - daz sie ûz getriben wâren,
    - sun und tohter gewan,
    - Câin und Calmanan,
    - dar nâch Abeln den guoten man
    - und sîne swester Dêboran.
    - dô drîzec und hundert jâr
    - dar nâch vervuoren, al vür wâr
    - Câin ze tôd Abeln sluoc.
    - Êvâ den dritten sun nû truoc,
    - daz was Sêt ein sælec man
    - dar nâch kinde vil gewan
    - diu ie kint gebâren.
    - nâch aht hundert jâren
    - was daz geslehte von Câin
    - in grôzen sünden under in,
    - sie leiten Gotes lêre hin
    - und kêrten állèn ir sin
    - an süntlîche missetât
    - durch des leiden tiuvels rât.
    - Übr drîzec und niun hundert jâr
    - dô starp Adam, daz ist wâr,
    - Câin worhte sünden werc.
    - Sêt huop sich ûf einen berc
    - ôstert zuo dem Paradîs
    - dô wart in vîentlîche wîs
    - daz êrste künn gescheiden
    - undr den bruodern beiden.
    - Efrêm was diu êrste stat
    - diu ûf die erde ie wart gesat,
    - die machte Câin al dort
    - dâ er tet daz grôze mort.
    - ûz dem geslehte von Sêt
    - wart geborn dô Jarêt
    - und wâren tûsent jâr dâ hin.
    - ûz dem geslehte von Câin
    - kam Lâmech und Jôbal
    - und der listwürke Tôbal.
    - Lâmech Câin sît erschôz.
    - dô wart daz unbilde grôz
    - von sünden an den stunden,
    - die liste wurden vunden
    - daz man gŪlt er silber îsen
    - mit werke kunde wîsen
    - als man noch kan liste vil.
    - mûsicâ und seitspiel
    - wart ouch dô vunden, daz ist wâr.
    - über siben hundert jâr
    - nâch Jarêtes zîten
    - begunde sünde wîten
    - und wart græzer vil dan ê.
    - sie worhten grôzer sünden mê
    - dann ie geschæh unze dar,
    - von Gote die vermeinten schar
    - tâten grôzer sünden vil
    - die ich nû verswîgen wil.
  - chapter[n=216]:
    - Hie vor was Nôê behuot,
    - der machte gegen der sintvluot
    - ein arke als im geboten was
    - dar in er und sîn wîp genas
    - und sîner drîer süne lîp
    - und bî den der selber wîp
    - und ie zwei mit geselleschaft
    - al der geschaft die Gotes kraft
    - geschuof ûf der erde hie.
    - dô diu sintvluot ergie
    - und al diu welt verdorben was
    - wan daz bî Nôê genas,
    - Nôê sîn opher brâhte Gote
    - und diende sînem gebote
    - mit stæten triuwen âne vâr.
    - dô wâren aber tûsent jâr
    - nâch jenen tûsent jâren hin.
    - die süne begunden under in
    - bûwen an dem selben zil
    - veste lant und stete vil
    - und wuohsen sêr über al
    - tûsent jâr, daz ist ein zal
    - und heizet millenârîus,
    - diu schrift hât ez geheizen sus.
    - Dô zwir diu zal hine gie
    - und diu dritt ane vie
    - mit driu hundert jâren
    - dô diu verendet wâren,
    - Nôê der Gotes dienstman
    - aber einen sun gewan,
    - der was Jônitus genant.
    - dem gap er Êôtham daz lant,
    - daz lît in Orientê.
    - dô starp der heilege Nôê,
    - des alter gahtet was vür wâr
    - vür vünfzec und niun hundert jâr.
    - Jônitus vuor in daz lant
    - daz im was dâ vor benant,
    - daz lît dâ diu sunne ûf gât.
    - dem gap Got sô wîsen rât
    - daz er astronomîe vant
    - und êrste tet die liste erkant.
    - Sêm beleip in Âsîâ,
    - des künne wuohs mit kreften dâ.
    - Câin der sûmde sich niht mê
    - der wont in Mêridîê,
    - daz ist nâch der buoche sage
    - dâ diu sunne in mittem tage
    - ûfreht obe der erde stât.
    - dâ si des âbends under gât,
    - biz dar wâren elliu lant
    - dem einen sune dô benant.
    - Japhêt huop sich schône
    - hin gen Aquilône,
    - dem wart ouch mit werde
    - daz vierde teil der erde
    - Nemrôten Jônitus gewan
    - der Babilônj êrst began
    - dâ zwô und sibenzec zungen
    - mit vremden wandelungen
    - von êrste wurden vunden.
    - an den selben stunden
    - wart in Câmes künne erkorn
    - ein künec was von im geborn,
    - der was Pontibus genant,
    - nâch dem Pontus daz lant
    - den selben namen dô gewan.
    - Jônitus der wîse man
    - bût eine stat in Êôthâ,
    - diu waz geheizen Jônitâ.
    - dô sicherten sich zaller nôt
    - Pontibus und Nemrôt.
    - daz zurnde sêre Jônitus,
    - Nemrôte enbôt er sus
    - daz er die selben sicherheit
    - liézè, si wære im leit.
    - durch sîne bete daz geschach.
    - die dritte zal man enden sach
    - diu in den zîten dô zergie
    - dô diu vierd ane vie.
    - dô huop sich urliuges nôt,
    - Pontibus und Nemrôt
    - riten sêre ein ander an.
    - Nemrôt den sic gewan,
    - Pontibus wart überritn,
    - krefteclîchen überstritn,
    - daz êrste urliuge huop sich an
    - daz lant mit land ie gewan,
    - dô die hôchgemuoten man
    - ein ander beide riten an.
  - chapter[n=217]:
    - Dô behabte Nemrôt
    - mit grôzer urliuges nôt
    - nach küneclîchem werde
    - die monarchîe der erde.
    - dâ wart in sîner vruht geborn
    - nâch im ein künec ûz erkorn,
    - der hiez Cûsiresdes,
    - des sun hiez Eresdes
    - ein ellenthafter wîgant
    - der reit mit kraft in Câmes lant
    - und vienc dâ krefteclîche
    - vier grôze künge rîche,
    - daz was Jôbuseûs
    - und ouch Amôrêus
    - und Palestînus
    - und der gewaltig Afrus,
    - und verwuoste gar ir lant.
    - der edel degen wît erkant
    - liez nâch sînem tôde dô
    - einen sun hiez Cusdrô.
    - Câmes süne begunden
    - gedenken an den stunden
    - wie manger hande herzeleit
    - und wie michel arbeit
    - in hæt Eresdes getân
    - sîn vatr, als ich gesprochen hân.
    - Cusdrôn sie wolden rîten an,
    - driu hundert tûsent man
    - und zweinzec vuortens in sîn lant.
    - dô samente der wîgant
    - gegen dem her sô grôze schar
    - daz er daz her ersluoc sô gar
    - daz ir nie deheiner sidr
    - kæme von dem strîte widr.
    - Dô huop sich klagelîche
    - übr elliu künecrîche
    - angest arbeit und nôt,
    - vrid und genâde daz was tôt.
    - in den selben zîten dô
    - hâtez sich gevuoct alsô
    - daz Samsab von Êôthâ
    - unz an die ûzern Indîâ
    - mit sô grôzen kreften reit
    - daz er diu lant gar überstreit.
    - von Indîâ kêrt er her widr
    - und kam in Arabje sidr
    - und in die grôzen Sâbaâ.
    - mit kraft bestuonden in aldâ
    - der Ismahêlen ritterschaft
    - mit sô grôzer überkraft
    - daz Samsab der wîse man
    - mit lützel heres kûme entran,
    - daz ander was im gar erslagn.
    - Nû wil ich kurzlîche sagn,
    - wer Ismahêlen wâren
    - dâ vor in mangen jâren.
    - Got Abrahâme daz gehiez
    - daz er im als des meres griez
    - sîn künne wolde mêren gar.
    - Isaâgen Sârâ gebar,
    - Jâcoben Isaâc gewan,
    - Jâcob der Gotes erwelter man
    - was der êrst urhap
    - der Ismahêl den namen gap,
    - an den Got sider langiu zil
    - worhte grôzer wunder vil.
    - die sune von Abrahâme sînt
    - komen als gewæriu kint.
    - Er hâte ein dierne hiez Agar,
    - diu selbe im einen sun gebar
    - der was geheizen Ismahêl.
    - in der wîs als Israhêl
    - wuohs gegen der Gotes ê,
    - 'sus wuohs sîn künne: ez wart vil mê.'
    - von dem geslehte wart Gog
    - und daz künne Mâgog
    - und daz gesleht Asenaz.
    - diu künne wuohsen vürbaz
    - biz drîzec geslehte grôz
    - von im kam diu niht verdrôz,
    - sie vrumten manc unbilde.
    - sie zugen in eine wilde
    - diu was geheizen Sâbaâ.
    - sie wuohsen krefteclîche dâ,
    - biz daz sie Samsab ane reit
    - als ich iu hân hie vor geseit,
    - und sie den al überstritn.
    - mit kreften sie vür sich ritn
    - mit sô werlîchen hern
    - daz ez in niemen kunde erwern,
    - sie twungen diu lant âne wer
    - dort und her über mer
    - mit solhen kreften daz ir hant
    - muosten dienen elliu lant.
  - chapter[n=218]:
    - Diz liut was al gemeine
    - unmæzec und unreine,
    - ir leben was unmenschlich,
    - in vihes wîs sie nerten sich,
    - ir munt deheine spîse schiet,
    - dehein dinc man sôt noch briet
    - wan daz die spîse nôz der man
    - als er sî möhte komen an.
    - in was niht ungemeine
    - noch z ezzenn unreine,
    - swaz sie vunden, daz was gar
    - ir spîs und ir lîpnar,
    - die vogel und die slangen.
    - dôs in ir getwangen
    - hâten vil nâch elliu lant,
    - vier künge kuren sie zehant
    - der hiez einer Ðreb,
    - der ander was geheizen Zeb,
    - Zebeê und Salmanâ.
    - diz selbe her huop sich sâ
    - ûf die israhêlschen diet.
    - Got die sîne dô beriet
    - und zeicte in umbe ir triuwe lôn.
    - ir phlac der guote Gêdêôn
    - der reine Gotes dienstman,
    - die verworhten greif er an
    - und ersluoc ir âne wer
    - hundert tûsent in ir her
    - und vierzec tûsent dirre schar.
    - die künege gevienc er gar
    - und hiez sie henken sâ zehant,
    - die andern vluhen in ir lant
    - und entrunnen manger nôt
    - die man in ûf dem wege bôt,
    - ze lande kam ir wênec widr.
    - sie mohten niemen twingen sidr,
    - wan ir gar ze wênec was
    - und als unmanger dort genas.
    - diu selbe schar begunde sît
    - mit kreften wahsen mange zît,
    - unz Alexander wart gesant
    - ûz durch twingen in diu lant
    - und er hin zir lande kam,
    - als er mit wârheit vernam
    - ir leben, wie daz was getân,
    - als ich ein teil gesprochen hân,
    - wie sie vor mangen jâren
    - ûz gevarn wâren
    - und vil gewalteclîche
    - twungen elliu rîche
    - ze dienstlîcher arbeit.
    - dô er ir unreinekeit
    - und ir geverte bevant,
    - er vorhte, kæmens in diu lant,
    - diu welt würde vermeinet
    - und von in gunreinet.
    - in gewan der wîgant
    - mit grôzen strîten abe ir lant
    - und hiez dô kint wîp und man
    - vân und mit im vüeren dan
    - in Ubera Aquilônis.
    - uns tuot diu wârheit gewis,
    - die berge die ich hân genant,
    - besliezent dâ daz selbe lant
    - alsô ein sineweler rinc.
    - einhalp besliuzet ir getwinc
    - Prômontôrjum Bôrêum.
    - âne klûse und âne drum
    - sint diu zwei gebirge grôz,
    - wan er ir klûse gar beslôz
    - und daz liut behabte dâ
    - als ê die Juden in Caspîâ,
    - mit Absichitônes kraft
    - beslôz er die geselleschaft.
    - Die wahsent dâ und wuohsen sît.
    - wie sie zer jungesten zît
    - ûz komen süln, daz kündet sus
    - der heilege Metôdîus,
    - als er diu mære erkande
    - diu im Got selbe sande,
    - dô er durch in gevangen lac
    - 'und man sîn in banden phlac:'
    - von Gote wart im kunt getân
    - wie ez her nâch sol ergân
    - in den jungesten tagn.
    - ez kunten ouch die wîssagn
    - mit verdahter wârheit.
    - nû hât ez kurzlîche geseit
    - und durnehteclîche hie
    - Metôdîus. nû hœret wie
    - im diu Gotes wîsheit
    - ir komen künftec hât geseit.
  - chapter[n=219]:
    - Ismahêl sol aber komn,
    - als ir ein teil ê hât vernomn,
    - und sol twingen elliu lant
    - diu ûf der erde sîn genant
    - von ôstert dâ diu sunne ûf stât
    - biz westert dâ si nider gât,
    - und wirt ir joch vil swære
    - und als untragebære
    - daz sîn drücken sêre swirt,
    - ir kunft ein kestegunge wirt
    - und ein werndiu arbeit.
    - menschlîch erbarmekeit
    - ist in widerzæme,
    - sie sint Got ungenæme.
    - von diu sînt sie verwâzen,
    - niemen wirt erlâzen
    - er werde in ir hant gegebn
    - durch daz süntlîche lebn,
    - in dem nû aller tegelich
    - der welte leben bœsert sich,
    - wan wir unsers herren Gots
    - vergézzèn und sîns gebots.
    - dar umbe lât diu Gotes kraft
    - uns die vervluochten heidenschaft
    - villen durch die missetât
    - die diu kristenheit begât.
    - sie tuont der reinen kristenheit
    - als unmenschlîchez leit
    - daz man sie gerner sol vertragn
    - danne ie man ze mære sagn.
    - Persîâ daz rîche lant
    - wirt verwüestet von ir hant,
    - ez werdent alle die dâ sint,
    - die gewahsen und diu kint
    - erslagen und gevangen dâ,
    - diz geschiht in Persîâ.
    - Capadôcîâ alsam geschiht,
    - daz wirt der nôt erlâzen niht,
    - die von Cilîzje werdent gar
    - erslagen von der selben schar.
    - die von Sûrîe entrinnent,
    - daz lant sie gewinnent,
    - sie vâhent die sie vindent dâ.
    - Criechen wirt und Africâ
    - erslagen und gevangen.
    - mit zinse wirt enphangen
    - dienestlîche von ir hant
    - Egiptus daz rîche lant.
    - Sizîlje wirt der nôt erlân,
    - daz siht man vröude ân angest hân.
    - 'Ispânje ir swert verderbet:'
    - die ez biz dar hânt gerbet,
    - die slahent sie und vâhent dâ.
    - Tiutschland und Gallîâ
    - wirt mit urliug an geritn,
    - ouch werdent Rômær niht vermitn,
    - die verjagt daz selbe her
    - in wild inseln in dem mer.
    - Sus twingent Ismahêles kint
    - die under den vier teilen sint
    - ôstert westert sundert nordert.
    - swâ ir gewalt hin vordert,
    - dâ kan in niemen widerstân
    - ez wirt in allez undertân,
    - hie vor mac nie man genesn.
    - 'in Jerûsalem wirt ir wesn:'
    - dâ wirt von allen landen
    - gesehen in ir banden
    - liute vil von al der diet
    - die Got mit namn ie ûz geschiet.
    - den heiden und der kristenheit
    - tuont sie manger hande leit.
    - an nihte sie erwindent,
    - swazs in den kirchen vindent
    - golt silber und gesteine,
    - daz ist in al gemeine
    - reht und guot, ez nimt diu schar
    - und verœset ez vil gar.
    - die Gotes êwart süllen wesn,
    - der lânt sie nie man genesn,
    - sie werdent gar von in verbrant
    - und werfent sie denn al zehant
    - unbegraben âne phlege
    - und unberuochet an die wege,
    - als ez der heilige Dâvît
    - hât geseit vor manger zît
    - und ez der Salter machet kunt
    - an 'dêus venêrunt.'
  - chapter[n=220]:
    - Sît der zît wirt durch diu lant
    - niender rehter wec gebant,
    - ir wec alsus geheizen wirt
    - ",ein wec den angest niht verbirt'."
    - junc alt arm und rîche
    - werdent klagelîche
    - siufzec leidec unvrô,
    - sie weinènt und sprechent sô
    - "'wol in, wol in die vor uns tôt"
    - sint und niht sehent dise nôt!'
    - diz hât der guote Paulus
    - bewæret wol, er sprichet sus
    - "'an dem jungesten zil"
    - sô sich der welte erzeigen wil
    - der verworhten sünden barn,
    - sô siht man zuht und reht vervarn
    - und rehtez reht erwinden
    - von Ismahêles kinden
    - die geiseln süllen al diu kint
    - diu ûf der erde wonende sint.'
    - diz hât ouch Got gemachet kunt
    - durch des wîssagen munt
    - 'Got tet sie künftec sus erkant:'
    - von im wart Ismahêl genant
    - ein wildez tier onager
    - daz wirt ûz einer wilde her
    - mit wilden tieren in diu lant
    - durch verwüesten ûz gesant,
    - mit diesem tiere meinder die
    - von den ich hân gesprochen hie.
    - Diz liut in wilden siten vert,
    - sie hânt sich süezer site erwert,
    - sie koment vîentlîche
    - den liuten in diu rîche.
    - sô sie rûmènt ir lant,
    - swaz in wîbe wirt erkant
    - tragende, diu sînt verlorn,
    - daz diu vruht iht werde geborn.
    - ir gemach sie gar begânt
    - dâ die gewîhten kirchen stânt,
    - und ligent dâ bî den wîben.
    - si lânt ir vihe belîben
    - bî den altæren über al,
    - als ez gewesen sî ein stal.
    - sô seigent sich diu Gotes kint
    - diu an Gote stæte sint,
    - und hertent an daz ende
    - wol âne missewende.
    - Got sendet niht alsolhez leit
    - dar umbe sîner kristenheit
    - 'daz er die rehten tilige mite:'
    - ez geschiht durch solhen site
    - daz er die wil ûz suochen
    - die sîn weln geruochen,
    - als er mit sîner wârheit sprach
    - "'sælec sint die ungemach"
    - 'und arbeit hie durch mich tragnt:'
    - ich vröu sie her nâch die nû klagnt,
    - daz himelrîche ich geben wil
    - den die dâ hertent an daz zil.'
    - Sô sie betwingent elliu lant,
    - sô legent sie an sich zehant
    - ze gastunge die beste wât
    - die iemen vindet oder hât.
    - sie trîbent manger hande spot,
    - sie sprechent 'nû wâ ist der Got
    - den die kristen betent an,
    - daz er in niht der êren gan
    - daz sie sprechen "unser hant
    - hât betwungen elliu lant."?'
    - diz wirt ir schal, ir grôzer spot.
    - sô tuot unser herre Got
    - alse der durch missetât
    - sîn liebez kint geblûwen hât
    - und ez danne triutet
    - und zartlich êre biutet
    - und sînen zorn büezet,
    - nâch leide liep im süezet,
    - und tuot in die helfe schîn
    - mit der diemüeten güete sîn
    - und lœset sie mit sîner kraft
    - von der unrehten heidenschaft.
    - einen voget er in gît,
    - der denne bî der selben zît
    - treit mit gewalte schône
    - die rœmischen krône.
    - der selbe Gotes dienstman
    - rîtet sie mit kreften an
    - und verderbet âne wer
    - in Jerûsalem diu selben her.
  - chapter[n=221]:
    - Sô der die verworhten schar
    - sigelôs gemachet gar,
    - er nimt in állèn den lîp,
    - man vâhet kint und ir wîp,
    - die heizet gar der künec sâ
    - vüeren hin in Golgatâ,
    - dâ Got nâch der menscheit
    - den tôt an dem kriuze leit
    - und heizet sie gar die dâ sint
    - 'verderben man wîp und kint:'
    - undr in geniset menschen niht,
    - wan daz man verderben siht.
    - diz tuot Got durch die kristenheit
    - durch die Krist die marter leit
    - und êret sînen namen dran.
    - der edel künc, der reine man
    - gât nâch der sigenunft ie sâ
    - und ophert schône in Golgatâ
    - des rîches küneclîche kraft
    - und rœmische hêrschaft
    - dem kriuze und ouch die krône.
    - sô endet dô vil schône
    - der ellenthafte degen balt
    - unde rœmischer gewalt.
    - sô nâhet kurzlîche
    - daz irdensche rîche
    - daz der Babilôn gesach
    - an dem bilde als ich ê sprach,
    - als ez was ê mit wârheit
    - Nâbuchodônosor geseit.
    - denne lebt ein iegelich man
    - als er mac und geleben kan.
    - Uns seit der Gotes wîssage,
    - nach Ismahêles endetage
    - ze Jerûsalem übr al daz lant
    - werde dô kein holz verbrant
    - siben jâr, wan daz die schar
    - in daz rîche bringent dar
    - schilte wagen unde sper.
    - der selben rede ist ein gewer
    - der heilige Jerêmîas,
    - der Gotes wîssage was.
    - nâch ir ende in kurzer vrist
    - wirt geborn der Endekrist
    - von Ismahêles künne Dân
    - wie ez deme sol ergân,
    - wie der wirt jehend, er sî Got,
    - und wie versprechen sül den spot
    - der guote Êlîas und Ênoch,
    - die dar ûf sint behalten noc,
    - und wie er denne tôt gelît,
    - von dar jungesten zît
    - wie Got an daz gerihte kumt
    - und elliu dinc ze nihte drumt
    - und niemen ungelônet lât
    - daz er umb in gedienet hât,
    - des ist iu sô vil geseit
    - von der schrift mit wârheit
    - daz ich es geswîgen wil.
    - ich hân iu noch ze sagenne vil
    - wunderlîcher mære
    - von dem wîsen wunderære.
    - Dô der ellenthafte man
    - in sîne vancnisse gewan
    - diz liut als ich iu hân gesagt,
    - sich huop der degen unverzagt
    - von den gebirgen durch diu lant
    - diu ich hân hie vor genant.
    - durch wilde wüeste vuor daz her
    - in den landen bî dem mer,
    - an sie stiez ein michel walt
    - dâ diu genuht was manecvalt.
    - ephel nüzze und wînber
    - und vische sô vil vant daz her
    - und honeges daz in nihtes brast.
    - maneges grôzen soumes last
    - vuorte daz her mit in dan.
    - dô kam ein ellenthafter man
    - der Frâtafernes was genant,
    - der gap sich und daz selbe lant
    - dar über er gewaltec was.
    - in die werlîchen Arvas
    - kêrten dô die geste,
    - daz was ein werlîch veste.
  - chapter[n=222]:
    - Dar kam gein im Erîgûus
    - und der vürste Crâterus,
    - die brâhten Frâdâten
    - und hâten im gerâten
    - daz er dem künge gap sîn lant.
    - dô lêch Alexanders hant
    - Irkânje daz rîche hin
    - dem edelen vürsten Mânâpin.
    - Artâbâzus der vürste guot
    - der ie getriuwelîchen muot
    - dem künge truoc von Persîâ,
    - der kam z Alexander sâ
    - mit einer wünneclîchen schar.
    - niun süne brâhter dar,
    - die al ein muoter bî ir truoc,
    - die wâren schœne, rîch genuoc,
    - küene, wol gezogen, balt.
    - vünf und niunzec jâr alt
    - was der edel rîche degn,
    - er kunde schœner zühte phlegn.
    - sîn sun was ouch Ilîôn
    - der durch prîslîchen lôn
    - in dem êrsten sturme was
    - gevangen als ich iu ê las.
    - der vürste hâte grôze schar
    - von Kriechen brâht mit im aldar
    - die wâren muotes rîche.
    - dô zogten ritterlîche
    - die werhaften geste
    - gen Arvas in die veste.
    - Als Alexander vernam
    - daz Artâbâzus dô kam,
    - gegen dem vürsten er reit,
    - mit ritterlîcher schônheit
    - die juncherren mit im ritn
    - schône in hovelîchen sitn.
    - der künc begunde grüezen
    - mit schœnen zühten süezen,
    - dô neic im Artâbâzus
    - der rîche vürste, er sprach alsus
    - "'rîcher künec hêre,"
    - dû müezest iemer mêre
    - von den goten sælec sîn,
    - des wünschet dir daz herze mîn !
    - ez ist nû mîn hœstiu klage
    - daz mich diu menige mîner tage
    - und sô daz alter girret hât
    - daz ez mich niht schouwen lât
    - dîne manecvalten tugent
    - und dîne lobelîchen jugent.
    - mich behielt der vater dîn
    - mit vröuden in dem hove sîn,
    - dâ ich vil schône beleip
    - dô mich Ochus vertreip.
    - durch daz klag ich den ungewin
    - dô ich niht solher jugent bin
    - daz ich mit dienste lône dir
    - der êren, der Philippe mir
    - mangen tac mit zühten bôt,
    - dô mich an in vertreip diu nôt.
    - nû wil ich dir mîniu kint
    - bevelhen diu hie mit mir sint,
    - diu lâ dir bevolhen sîn
    - durch die hœhsten tugent dîn!' -
    - "'diz tuon ich zwâre' sprach er dô"
    - und vollevuorte ez sît alsô
    - daz er sie al gelîche
    - machte guotes rîche.
  - chapter[n=223]:
    - Der künec nam der Kriechen schar
    - die der vürste brâhte dar,
    - er sprach 'saget mir âne strît
    - von wannen ir von Kriechen sît?'
    - dô sagetens im ze mære,
    - Lâzedêmônîære
    - hæten sie dar in daz lant
    - dem künge Dârîô gesant,
    - und dô der den lîp verlür
    - daz sie dô mit gemeiner kür
    - an disen vürsten habeten sich.'
    - der künec sprach 'nû wîset mich,
    - wie ist ez ergangen dâ?'
    - dô sagetens im diu mære sâ
    - und seiten, dô Dêmôkritus
    - sîn êre sæhe wahsen sus,
    - ez wære im leit und als unwert
    - daz er durch sich stæche ein swert
    - von leide. dô er hôrte sagn
    - daz der Persen was erslagn,
    - daz klaget er vil kleine.
    - die schar al gemeine
    - der künec wider sande
    - rîlîche heim ze lande,
    - als in der werde vürste bat
    - der sie dar brâht in die stat.
    - sehs hundert die beliben sâ
    - durch des künges bete dâ,
    - zehen tûsent liez er varn.
    - dô kêrt er mit sînen scharn
    - gen Ircânje dem lande.
    - ein lint daz ich ê nande,
    - die Marden von den ich ê sprach,
    - sîne sicherheit zerbrach
    - diu dem künge was getân,
    - der wold ez niht stæte lân.
    - dô santer sîne boten hin
    - die daz liut her widr an in
    - betwungen. daz was schier geschehn
    - als ich die wârheit hœre jehn.
    - Gen Ircânje vuor daz her.
    - dô sazten sich gein im ze wer
    - die heiden von dem rîche
    - mit kreften werlîche.
    - die wälde wâren gegen der schar
    - vervellet und verslagen gar,
    - daz muoste ir rotten sûmen.
    - dô hiez die wege rûmen
    - der edel degen unverzagt,
    - swâ sie wâren ê verhagt.
    - daz sâhen sie, die dô die wege
    - hâten werlîch in ir phlege,
    - sie ergâben sich aldâ zehant
    - und liezen daz her in daz lant
    - gewalteclîche rîten
    - und gâben an den zîten
    - ir gîselschaft dem künge dâ,
    - die nam er unde bat iesâ
    - Phrâdâten den wîsen degn
    - im beháltèn und phlegn.
    - der phlac er schône als er in bat.
    - gegen des landes houbetstat
    - was Alexander dô vil gâch,
    - an dem vünften tage dar nâch
    - hâten sich dô sîner hant
    - die liute ergeben und daz lant.
    - Nâbarzânes dem künge entran
    - dô er daz lant an sich gewan,
    - er vlôch ze Bessen gen Bactrâ.
    - in Ircânje hâte aldâ
    - der künec eine hôchgezît.
    - dô diu zergie mit vröuden sît,
    - Artâbâzus der vürste wert
    - het urloubes dô gegert.
    - den selben hôchgelobten man
    - schiht er mit rîcher gâbe dan
    - und habete dô die süne sîn.
    - die edelen juncherrelîn
    - rîchte er sît mit sîner hant
    - und lêch in liut unde lant.
  - chapter[n=224]:
    - Nû stiez an daz rîche
    - ein lant was vesteclîche
    - erbûwèn und veste erkant,
    - Abîgîe hiez daz lant
    - daz gebirge und mer beslôz.
    - ein wazzer durch daz rîche vlôz,
    - daz hiez Termôdontâ.
    - die des selben landes dâ
    - phlâgen dô, daz wâren wîp
    - diu hâten den werlîchsten lîp
    - den vor den zîten ie man
    - an werlîcher kraft gewan
    - und wâren doch sô schœne erkant
    - daz niemen schœner vrouwen vant,
    - sô gar nâch wunsche vollekomn.
    - sie wâren wunschlîch ûz genomn
    - an prîse und an gelâze,
    - in wîplîcher mâze
    - zühtec senfte hôchgemuot,
    - von missewende wol behuot
    - biz sie zorse kâmen
    - 'und harnasch an sich nâmen:'
    - sô hâte an strîte, an ritterschaft
    - niemen in gelîche kraft.
    - Amâzones sint sie genant.
    - vil lîhte ist iu daz wol erkant
    - wie sie mit her ze Trôje ritn
    - und wie sie mit den Kriechen stritn
    - und mit welher manheit
    - Kamille vor Laurente streit,
    - dô der herzog Ênêas
    - mit kraft aldâ bestanden was,
    - diz ist iu lîhte wol gesagt.
    - diu küneginne was ein megt
    - diu dô was vrouwe überz lant,
    - Tâlistrîâ was sî genant.
    - diu was hövesch unde wîs,
    - mannes manheit, wîbes prîs
    - was ir mit ganzer werdekeit
    - nâch beider prîse wol bereit.
    - sî was nâch wîplîcher tugent
    - vollekomen in ir jugent,
    - schœne hövesch hôchgemuot
    - senfte zühtec wîse guot
    - in diemuotlîcher güete.
    - mannes hôchgemüete
    - truoc si mit werlîcher kraft,
    - si was starc und werhaft,
    - vrech nâch den siten als ein man
    - der ritterschaft wol üeben kan.
    - Diu künegîn gewaltec was
    - von dem gebirge Kaukasas
    - unz an Phâsin daz wazzer grôz
    - daz zwischen disen rîchen vlôz,
    - diu zinseten sich gar ir hant.
    - dô diu vrouwe bevant
    - daz Alexander dô kam,
    - ir lantvroun si zuozir nam,
    - sî luste des, möht ez beschehn,
    - daz si wold Alexandern sehn.
    - si sante ir boten sâ zestunt
    - die Alexander tâten kunt
    - diu mære von der vrouwen,
    - si woldin gerne schouwen
    - obe er wolde. - 'jâ, sprach er,
    - ez ist mir liep, wan ich es ger.'
    - diz enbôt der wîse man
    - der künigîn hin wider dan.
    - der mære was ir herze vrô,
    - driu hundert vrouwen nam si dô
    - der besten von ir rîche
    - und kam vil ritterlîche
    - mit der wünneclîchen schar
    - gezoget in daz rîche dar.
  - chapter[n=225]:
    - Dô der wîse wîgant
    - Alexander bevant
    - daz diu küneginne kam,
    - die vürsten er zuo zim nam
    - und zogte gegen ir ûf die vart.
    - der vrouwen schar enphangen wart
    - schône und hovelîche.
    - Alexander der rîche
    - die vrouwen kondewierte,
    - ir munt sich sâlûierte,
    - er sach sî gern und si in.
    - dô vuorter wünneclîche hin
    - die minneclîchen geste
    - gegen die guoten veste
    - diu des landes houbet was,
    - sie erbeizten vor dem palas.
    - dô wurden sie enphangen wol
    - vîl schône als man mit zühten sol
    - enphâhen liebe geste wert
    - der man ze lieben gesten gert.
    - si enphiengen zühteclîche
    - juncherren zühterîche,
    - ir ors sie herbergeten sâ.
    - die sie vür knappen hâten dâ,
    - der genôzschaft wær mir reht
    - an reisen dâ ich wære ein kneht
    - und wolde mînèn gewin
    - geselleclîche teilen in
    - wan ez wâren al vürwâr
    - schæne juncvrouwen klâr.
    - Swâ dô bî ein ander
    - diu vrouwe und Alexander
    - geselleclîche sâzen,
    - die ritter niht vergâzen,
    - ir pîne würde manecvalt
    - gegen den wîsen vrouwen balt
    - mit hövschen sunderworten
    - diu rehte darzuo hôrten.
    - die vrouwen torsten sich niht schamn
    - sît sie hâten ritters namn
    - unde ritterlîche kraft,
    - sie retten ouch von ritterschaft.
    - ouch was ez genuoc zimelich
    - obe sie underretten sich
    - 'von wîplîchen minnen:'
    - swer minne wil gewinnen,
    - wie der nâch minnen dienen sol,
    - daz stuont in ouch ze redenne wol.
    - obe ein ritter an der stat
    - den andern sîner minne bat
    - und sich in sînen dienest bôt,
    - der daz verkêrt, dest ane nôt,
    - ez mohte beidenthalp wol sîn.
    - der künec und diu künegîn
    - hâten gselleclîchiu wort
    - mit zühten bî ein ander dort.
    - Dô sprach gezogenlîche
    - der edel künec rîche
    - "'liebiu vrouwe, wîse mich"
    - ein teil des ich vrâge dich!' -
    - "'gerne, lieber herre mîn,"
    - daz tuon ich nâch dem willen dîn.' -
    - "'sô ruoche mich daz wizzen lân"
    - wie dîn leben sî getân.
    - hât dîn lant iht manne?' -
    - "'niht' - 'wie lebet ir danne?' -"
    - "'wol' - 'wer schirmet iuwer lant?'"
    - "'wir.' dô sprach der wîgant"
    - "'vrouwe guot, wie mac daz wesn,"
    - wie kan lant âne man genesn?
    - ich hân gesehen selten wîp
    - hân sô werlîchen lîp
    - daz sie künecrîche
    - beschirmen werlîche
    - mit ír kraft âne mannes wer
    - und âne werlîchiu her.' -
    - "'diu hân ich doch'. er sach sî an."
    - "'vrouwe, joch sît ir niht man!' -"
    - "'diz ist wâr, wan wir sîn wîp"
    - und hân doch sô werlîchen lîp
    - daz sich uns niemen kan erwern
    - mit deheiner slahte hern.' -
    - "'vrouwe mîn, sage mir"
    - und wîse mich, wie werdet ir
    - geborn âne mannes lîp?
    - ein lîp ist man unde wîp
    - von dem daz menschlîche lebn
    - wirt dem menschen gegebn.
    - natûrè niht dulden kan
    - daz ein wîp âne man
    - menschlîche vruht geber.
    - liebiu vrou, sage mir wer
    - was des geslehtes urhap
    - daz iu diz sunderleben gap?'
  - chapter[n=226]:
    - Dô sprach diu zühte rîche
    - vil gezogenlîche
    - "'herre, daz wil ich dir sagn."
    - vor uns hie vor in alten tagn
    - wurden gewalteclîche
    - von Cîtîâ dem rîche
    - vertriben zwêne herren wîs
    - die truogen ritterlîchen prîs,
    - des was ir beider name gewis.
    - der eine der hiez Plînis
    - der ander Skôlôpêtus.
    - dô gevuoctez sich alsus
    - daz sie wolden mit ir hant
    - ie betwingèn diu lant
    - dâ durch sie wolden varen hin.
    - dô sazten sie sich wider in
    - und vertriben sie von dan.
    - sô mangen ellenthaften man
    - verlôs der selben vürsten her
    - daz sie vil nâch âne wer
    - belibn in al den landen.
    - dô wurden sie bestanden,
    - daz her sô gar verderbet was
    - daz ir vil wênec genas.
    - die truogen werlîchen lîp,
    - sie vuorten kint unde wîp
    - von lande hin in unser lant,
    - daz unz nû z erb ist benant.
    - Sus sâzen sie vil lange dâ
    - bî Termôdontâ,
    - daz sie zallen zîten
    - swâ sie wolden strîten,
    - wurden überstriten ie
    - und daz sie gesigeten nie
    - und begunden tegelich
    - an wer, an kreften krenken sich.
    - ir grœsten man, ir besten schar
    - erslagen wurden alsô gar
    - daz sich in der vürsten her
    - niemen bôt in mannes wer
    - der hæte werhaften lîp.
    - dô berieten sich diu wîp
    - daz sie verdarpten gar ir man
    - und sie harnasch leiten an,
    - sît den gelücke wær verseit
    - die üeben solden manheit,
    - und sie verweiset wæren gar
    - und verwitewet in der schar.
    - daz leit und der grôze zorn
    - der den vrouwen was erkorn,
    - geriet in daz sie tâten
    - 'als ez was ê gerâten:'
    - sie sluogen aldâ in dem her
    - die man des nahtes âne wer,
    - sie liezen niemen dô genesn
    - der dar zuo was ûz gelesn
    - daz er was ein man genant.
    - harnasch nâmen sie zehant
    - und vuoren in diu rîche
    - alsô gewalteclîche
    - und mit sô werlîchen sitn
    - daz sie diu lant an sich erstritn
    - diu mir noch sint undertân.
    - in kunde niemen widerstân
    - noch ir kreften sich erwern
    - und vor ín sich genern.
  - chapter[n=227]:
    - Dô sie mit gewaltes hant
    - an sich betwungen disiu lant
    - sô gar daz sie âne wer
    - beliben, dô lie sich daz her
    - wider vil werlîche
    - dâ unser künecrîche
    - 'lît: daz bûten sie zehant.'
    - alsô veste ist unser lant
    - daz wir al dirre welte ein brôt
    - niht gebn durch urliuges nôt
    - ob sie suochten uns mit her.
    - unser lant ist in dem mer
    - beslozzen vesteclîche,
    - in unser künecrîche
    - deheinen wec niemen hât
    - wan eine strâze diu drin gât.
    - diu strâz ist gevestet wol,
    - vester türne stât si vol.
    - diz hôchgebirge stôzet dran,
    - 'daz ouch nie man erstürmen kan:'
    - ez hât niht mê dan eine
    - strâze, mê deheine,
    - und ist diu alsô veste
    - daz kunden noch die geste
    - vester nie gesâhen,
    - des mit wârheit jâhen
    - alle die ez hânt gesehn,
    - die müezen mir der volge jehn
    - gewærlîche, swaz iemen sagt.
    - daz gebirge ist sô verhagt
    - mit hôhen wilden alben
    - mit wälden allenthalben
    - al umbe an allen sîten
    - daz ez nie man erstrîten
    - mit deheinen listen mac
    - unz ûf die erde tage ein tac.
    - Daz mer daz uns besliuzet,
    - umb unser rîche vliuzet,
    - daz ist alsô wilde erkant
    - daz niemen dar ûf wirt gesant,
    - ez ensî denn eteswer,
    - eintweder dirr oder der
    - von unsern künecrîchen sî.
    - niemen vremder went uns bî
    - wan der mir ist undertân.
    - vil grôzen dienest wir hân
    - von vremden landen verren,
    - künge und edele herren
    - dienent uns ûf minne solt
    - und sint uns dienstlîche holt.
    - swen undr uns einiu minnet
    - und in ze vriunde gewinnet,
    - der muoz stæte sîn an ir
    - mit solher stæt als ouch wir
    - durch wîplîche wîpheit
    - uns vlîzen ganzer stætekeit.
    - wie daz wîp sül hœnen
    - daz die man sol krœnen?
    - sie hœnet daz uns hœnet
    - 'und krœnet daz uns krœnet:'
    - ê mich sîn krœnen hœnde
    - und niht sîn krœnen krœnde,
    - als ez tuo andriu wîp,
    - ê wolde ich leben unde lîp
    - geben und verliesen
    - und in ze vriunt verkiesen.
  - chapter[n=228]:
    - War umbe? - daz des iht geschehe
    - daz man unser man iht sehe
    - uns twingen des sie wellen,
    - die wir uns gesellen.
    - sô hân wir unser rîche
    - bewart sô vesteclîche
    - daz sie nie man lânt komen drin,
    - wan wir wellen neben in
    - haben mit gelîcher kraft
    - 'gelîche genôzschaft:'
    - missehagt im an mir niht,
    - daz selbe ouch im von mir geschiht.
    - von rehte süllen unser lant
    - erben wîp, sît wîbes hant
    - von êrst die selben rîcheit
    - âne mannes hant erstreit.
    - die man der uns wil gezemn,
    - die wir ze manne wellen nemn,
    - hânt in der ahte wirde vil
    - 'dar nâch diu ist, diu den man wil:'
    - si sî arm oder rîch,
    - dar nâch muoz er ir sîn gelîch.
    - den selben ist von uns benant
    - und gegebn ein rîchez lant
    - daz von uns übr daz mer hin lît.
    - in dem jâre zeiner zît
    - komen wir mit grôzer schar
    - zeiner hôchgezît aldar
    - durch unsers rehtes gebot.
    - Jupiter unser got
    - wirt von uns dâ gebetet an.
    - do hân wir und unser man
    - drîzec tage die hôchgezît.
    - alsô denne ir zil gelît,
    - sô nimt iegelîchiu dâ
    - ir lieben man. sô hebet sich sâ
    - kurzwîle und manger hande spil
    - unde rîcher vröuden vil.
    - wir und unser vriunde gar
    - gesten uns mit vlîze dar
    - gufteclîche enwiderstrît.
    - der brûtloufte hôchgezît
    - wert mit vröuden drîzec tage.
    - in diemuotlîcher sünden klage
    - sîn wir durch unser ê gebot
    - dis wîle wir durch unsern got
    - süln die hôchgezît begân,
    - als ich ê gesprochen hân.
    - sô wir mit unsern triuten
    - denne wellen briuten,
    - sô hân wir alsô grôzen schal
    - daz in den landen über al
    - nie man sô rîche koste mê
    - gesach vor unsern zîten ê.
    - Sô wir denne wellen
    - von unsern gesellen
    - ze lande kêren wider hein
    - und wir werden des enein
    - daz wir wellen scheiden dan,
    - ist dan dâ dehein man
    - der sîn wîp ungerne lât
    - und sî gerne bî im hât,
    - der gât an mich und gert von mir
    - urloubes. daz gibe ich ir
    - daz si daz jâr aldâ bestê,
    - ezn sî daz uns ane gê
    - nôt von urliuges sitn
    - und wir werden an geritn,
    - sô muoz er sî sâ zehant
    - senden heim in unser lant
    - und ist bî im niht langer.
    - swelchiu dô wirt swanger,
    - ist ir alsolhe vruht erkorn
    - daz von ir wirt ein sun geborn,
    - den lât sî bî ir, daz ist wâr,
    - langer niht dan siben jâr
    - und sendet denn in hin dan
    - dem vater sîn der in ze man
    - ziuhet unz an sîne tage.
    - von den tohtern ich dir sage,
    - swelch wîp sô sælec bî uns wirt
    - daz si ein tohterlîn gebirt,
    - des vröut sich allez unser lant.
    - der tohter brinnet man zehant
    - zesewenhalp daz brüstel abe,
    - daz si dester ringer habe
    - beidiu swert unde sper,
    - sô man ir ze strîte ger
    - sô si gewahset an ir kraft.
    - wizzest daz unserr ritterschaft
    - unz an disen tac nie man
    - deheinen prîs noch an gewan.
  - chapter[n=229]:
    - Sît unser lîp die krefte hât
    - daz wir in manlîcher getât
    - ritter heizen unde wîp,
    - sô sol erzeigen unser lîp
    - mit bîschaft die wârheit.
    - zesewenhalp ist unser kleit
    - gar nâch manlîchen sitn
    - an uns gemachet und gesnitn
    - und gât niht verre vür daz knie
    - als du selbe sihest hie.
    - sô ist ez gegen der linken hant
    - vür wîplîchez kleit erkant.
    - swenne wir mit ganzen scharn
    - in diu lant durch twingen varn,
    - sô hân wir alsô grôziu her
    - daz wir diu lant âne wer
    - twingen sunder widerstrît.
    - ein insel nâhe bî uns lît,
    - dâ wonet inne, daz ist wâr,
    - hundert tûsent megede klâr,
    - die sint sô minneclich gevar
    - daz nie wîbes lîp gebar
    - als gar wunschlîchiu kint
    - sô die selben megede eint.
    - die künnen zallen zîten
    - sô strîtlîche strîten
    - daz sich ir niemen kan erwern.
    - kunde sich ie man genern
    - vor uns, daz iemen wênec kan,
    - dem gesigeten sie doch an.
    - sô wir als ich gesprochen hân,
    - die hôchgezît wellen begân,
    - sô gibe ich ir vil mange hin.
    - doch lâze ich swinden niht an in
    - hundert tûsent megde zal,
    - als vil sî ir über al.
    - in solher vuor ist erkant
    - unser leben und unser lant
    - als ich dir hie hân gesagt,'
    - sprach diu minneclîchiu magt.
    - Der künec an die vrouwen sach,
    - vil gezogenlîche er sprach
    - "'diz ist genuoc wunderlich"
    - unde wundert sêre mich.
    - ist ez als dû hâst geseit?' -
    - "'herre, ez ist ein wârheit!' -"
    - "'liebiu vrouwe, nû sag an,"
    - wâ sint danne dîne man,
    - daz sie niht von mîner hant
    - hie enphâhent mîniu lant?' -
    - "'swaz wir tuon, daz ist getân."
    - dû solt uns solher rede erlân
    - daz wir unser eigen lant
    - süllen hân von dîner hant,
    - wan ê wolden wir daz lebn
    - vlíesèn und gerner gebn
    - (daz wizzest reht!) ê daz wir
    - enphiengen unser lant von dir.
    - wilt aber dû uns twingen
    - mit übellîchen dingen,
    - daz weren wir benamen dir.
    - geschiht ez danne alsô daz wir
    - gesign an dir, sô muoz dîn name
    - dulden iemer wernde schame
    - und ist dîn hôhiu werdekeit
    - verdruht unde hin geleit.
    - ob abr dîn sic an uns geschiht,
    - sô sprichet niemen anders niht
    - wan sô 'nu seht! dirre man
    - hât gesigt den vrouwen an!'
    - herre, dû solt elliu wîp
    - und dînen tugent rîchen lîp
    - an uns mit zühten êren
    - und die rede an uns verkêren
    - daz wir mügen dich gewern
    - nâch êren des dû wellest gern!'
    - Der künec sprach 'daz sî getân!
    - der rede wil ich iuch erlân
    - durch wîplîche werdekeit
    - sî diu bete iu unverseit.
    - nû muote, vrouwe mîn, an mich,
    - swes dû muotest, daz tuon ich.'
    - si sprach 'lieber herre mîn,
    - sol ich des gewis sîn?'
    - der künec sprach 'benamen jâ!'
    - dô sprach diu küneginne sâ
    - "'sô tuo, herre, des ich ger"
    - und dar umb ich sî komen her!' -
    - "'gerne, liebiu vrouwe guot!"
    - nû sage mir rehte dînen muot.' -
    - "'herr, über mîniu lant"
    - ist mir nie man erkant
    - der mir alsô wol gezeme,
    - 'daz ich ze man in gerne neme:'
    - ich bin ein meget, niht ein wîp.
    - ich wil dir lant unde lîp
    - durch dîne hôhen tugent gebn
    - und nâch dînem willen lebn.
  - chapter[n=230]:
    - Ich bin sô rîches guotes
    - sô vollekomenes muotes
    - daz mir niemen ist erkant
    - dem ich liut unde lant
    - sô gerne gæb alsô dir.
    - durch daz geschehe diu sælde mir
    - daz Got mînem lande
    - einen erben sande
    - von dîner vruht des werdekeit
    - würde in hôhem prîse breit.
    - würd ez ein tohter, mîniu lant
    - beschirmet alsô wol ir hant
    - daz ez nie werder vrouwen ê
    - gewan ze küneginne mê.
    - herre, ouch wil ich biten dich
    - daz dû dirre rede mich
    - bedenkest niht gein valscheit,
    - daz ich dir habe vür geleit
    - durch unwîplîchen site
    - dise bete der ich bite.
    - an mîne gote ziuhe ich daz
    - und an niemen vürbaz
    - wan an mîn selbes êre,
    - ich hân nû niemen mêre
    - an den ich daz erziuge
    - 'daz ich des niht liuge:'
    - ich hân ân állèn den muot
    - der wîbes êre schaden tuot,
    - und âne unwîplîche gir
    - gesprochen disiu wort ze dir
    - wan daz ich ez hân getân
    - dar ûf als ich gesprochen hân.'
    - Der künec sprach mit zühten dô
    - "'vrouwe, ich wære ie mêre vrô"
    - der minneclîchen rede dîn,
    - möht ez mit solher vuoge sîn
    - daz durch dise unstætekeit
    - mîn prîs iht würde hin geleit.
    - vrouwe, ich spriche sunder haz
    - daz mich niht dunket daz mir baz
    - geschehen möhte dan an dir,
    - wan daz ich nâch mîner gir
    - hân ein sô herzeliebez wîp
    - der werdekeit, der zuht, der lîp
    - an tugenden vollekomen ist
    - daz ich ir sunder valschen list
    - niht anders wünschen wolde,
    - ob ich ir wünschen solde.
    - an der bin ich gar gewert
    - alles des mîn herze gert.
    - sold ich beswæren die mit dir
    - und denn beswæren dich mit ir
    - sô daz ich von dir schiede mich,
    - nâch mir in jâmer lieze dich
    - und ich in seneder swære
    - mich senende nâch dir wære,
    - sô hæte ich mich und iuwech zwô
    - gemachet wunderlîche unvrô.
    - swer lant und liute phlegen sol
    - dem gezimet stæte wol
    - und daz er alle sîne wege
    - unvalschlîcher triuwen phlege.
    - doch wil ich gerne stæte lân
    - 'daz ich gein dir gesprochen hân:'
    - swes dû mich betest, daz wil ich
    - tuon âne widersatz durch dich.
    - des wil ich gerne stæte sîn
    - gegen dir nâch dem willen dîn.
    - vrouwe, kêr dû wider hein
    - und nim des rât und wirde enein
    - ob ich dir die wârheit
    - rehte habe vür geleit
    - 'und ob ez sî als ich dir sage:'
    - über drîzehen tage
    - kum in Partîânen ze mir!
    - dâ leist ich nâch dîner gir
    - allez des dîn herze gert,
    - des wirdest dû von mir gewert.'
  - chapter[n=231]:
    - Dô sprach diu küneginne
    - "'herre, dîne minne"
    - liebet mir diu werdekeit
    - die Got an dich hât geleit.
    - nû wil ich tuon des mich dîn rât
    - sô wîslîch underwîset hât,
    - und wil baz berâten mich
    - wes ich aber muote an dich.
    - nû gip mir urloup, lâ mich varn!' -
    - "'die gote müezen dich bewarn,'"
    - sprach dô der tugent rîche.
    - dô wârens al gelîche
    - der künc und alle sîne man
    - bereit. mit den vrouwen dan
    - mit geselleclîchen sitn
    - sie vür die veste schône ritn
    - unz in daz gebirge hin.
    - dâ schiet diu ritterschaft von in.
    - die ellenthaften geste
    - kêrten gegen der veste,
    - die vrouwen heim ze lande.
    - die stolzen wîgande
    - bereiten sich dô sâ zehant,
    - der wîse degen wîte erkant
    - kêrte in Partîânen.
    - diu künegîn Rosânen
    - was noch beliben in Persîâ.
    - die wolde er lâzen ligen dâ
    - unz er aldâ verrihte
    - sîn dinc und gar verslihte
    - mit Bessen und den andern.
    - dô sach man Alexandern
    - in den selben landen tagn
    - als ir mich ê hôrtet sagn.
    - Dô diz zil ein ende nam,
    - zuo dem küneg aber kam
    - Talistrîâ diu rîche
    - mit rîcheit vil grœzlîche
    - in daz selbe rîche dar
    - mit einer wünneclîchen schar.
    - die edelen vrouwen vil gemeit
    - wurden mit rîcher schônheit
    - mit süezem gruoze enphangen.
    - dô diz was ergangen,
    - sie brâhten dar ze lande
    - dem edelen wîgande
    - grôzer prîsante vil.
    - dar nâch in vil kurzem zil
    - do sie zein ander sâzen,
    - ir rede sie niht vergâzen
    - als in dô was ze muote.
    - diu edel hövesche guote
    - rette als ir sîn minne riet
    - die rede als si von dannen schiet.
    - der wîse degen antwurt ir
    - der rede nâch ir herzen gir.
    - ein muot, ein minn, ein gedanc
    - 'sie beide dô gelîche twanc:'
    - daz si wart dâ vor erwert
    - des er solde hân gegert,
    - (daz liez er durch die triuwe sîn,
    - als er ê der künegîn
    - seite und ich iu hân geseit)
    - des muoster ir nû sîn bereit,
    - wan eht ie diu minne
    - twinget alle sinne
    - und endet swaz si enden wil,
    - des hân wir urkünde vil
    - 'von manger hande buochen:'
    - der ez eht wil suochen,
    - der list des vil daz wîp noch man
    - sich der minne erweren kan,
    - des si sich underwindet
    - und in ir bant gebindet.
  - chapter[n=232]:
    - Alsô daz selbe auch dô geschach.
    - dô man den tac verenden sach
    - und diu naht ane vie,
    - mit vröude ir beider wille ergie
    - und was doch tugentlîche.
    - Alexander der rîche
    - gie des morgens schône
    - mit einer rîchen krône
    - gekrœnet und diu künegîn
    - diu liebe vriundinne sîn.
    - der edel werde reine man
    - truoc phell unde sâmît an
    - geparrieret undersnitn,
    - er gie nâch der Persen sitn
    - gekrœnet und wol bekleit
    - nâch keiserlîcher werdekeit.
    - von vremden landen in daz lant
    - was im boten vil gesant
    - und zinsten vremdiu lant aldâ.
    - der künec hiez gebieten sâ
    - daz man daz reht erkande,
    - swaz er brieve sande
    - gen Asîâ in den gewalt,
    - dar an wolde der degen balt
    - daz ingesigel von Persîâ
    - senden, gein Eurôpâ
    - sîn erbinsigel. daz ergie,
    - daz selbe hiez er künden hie.
    - Sus wâren sie vrœlîche
    - in dem künecrîche
    - mit vröuden vierzehen tage.
    - nâch der âventiure sage
    - diu küneginne mit ir diet
    - von Alexander dannen schiet.
    - der was ir geliebet sô
    - daz si des iemer wære vrô
    - möht er beliben bî ir sîn.
    - ouch tet er ir den willen schîn
    - daz sî der edel rîche man
    - von im liez ungerne dan
    - an den zîten scheiden.
    - dô begunde in leiden
    - daz in dâ vor sinne und muot
    - liebet und sie dûhte guot,
    - ir beider herze muoste jehn
    - sie vröute wær es niht geschehn.
    - daz sie mit einem sinne
    - dâ vor hiezen minne,
    - 'daz dûhte sie nû gar ein haz:'
    - der jâmer vuocte in beiden daz
    - sie muosten dô gebâren
    - als die nâch vröuden wâren
    - trûrec, als in jâmers nôt
    - nâch vröuden trûrekeit gebôt.
    - Ich hân gelesen anderswâ
    - dan alhie daz si aldâ
    - bewante wol ir arbeit,
    - diu edel vrouwe vil gemeit
    - einen wehsel dort erwarp
    - 'von dem ir swære vil verdarp:'
    - si gap ir edelen magetuom
    - und ir magtuomlîchen ruom
    - dem wîsen wîgande
    - und wart ir und ir lande
    - von im ein tohter, diu mit kraft
    - sît behabte ir hêrschaft
    - mit gewalte mangen tac
    - und angeborner site phlac
    - mit kiusche in reiner wîpheit,
    - 'ouch was ir mannes prîs bereit:'
    - nach angebornen landes sitn
    - wart des niht von ir vermitn
    - si wær als sie solde sîn.
    - Talistrîâ diu künegîn
    - lebte ouch lobelîche sît
    - in ir lande mange zît
    - und wuohs an ir in zwei wîs
    - dirre welte hœhster prîs.
    - si was kiusche und ellenthaft
    - und behabte ir beider kraft
    - sô schône daz ir werdekeit
    - und ir lop wart alsô breit
    - daz man dô sider und noch seit
    - von ir hôhen werdekeit.
  - chapter[n=233]:
    - Dô diu künegîn von dan
    - geschiet und der vil wîse man
    - wuohs ouch an lobe, an rîcheit
    - und im nâch sælden was bereit
    - allez des er gerte,
    - des in Got gewerte,
    - dô sazter ein urliuge dâ
    - mit kraft ûf Bessen von Bactrâ.
    - die alten die dâ wâren
    - begunden dô gebâren
    - ein teil unvrœlîche dâ,
    - sie sprâchen al gelîche sâ
    - "'noch wolden wir râten daz"
    - und geviele uns allen bez
    - daz wir widerkêren,
    - die gote niht unêren,
    - wan sie von uns den tumben muot
    - niemer mügen hân vür guot
    - und die unmâze daz wir
    - hân nâch unsers herzen gir
    - daz dritteil der erde
    - nâch volleclîchem werde
    - erstriten gar und elliu lant
    - dar unser zins ie wart gesant,
    - des uns nû genüeget niht
    - und man uns vürbaz strîchen siht
    - gegen der welt ende.
    - uns tuot daz ellende
    - vil selten wol. ez tuot uns wê,
    - wir hân des urliuges mê
    - engolten an dem muote
    - dan genozzen an dem guote.
    - der mich erliez der arbeit,
    - mich dûhte mîner rîcheit
    - genuoc, swie wênec ir doch sî,
    - der mit gemache mich dâ bî
    - lieze sîn daz ich mîn lebn
    - an die wâge iht dörfte gebn
    - sô dick als wir hân getân
    - und müezen, sol ez vür sich gân.'
    - Daz was ein gemeiner schal
    - von den alten über al
    - sô lange unz ez die jungen dâ
    - begrifen unde retten sâ
    - und dirre schal begunde gar
    - wahsen über al die schar
    - und ez vür Alexandern kam.
    - als er dise rede vernam,
    - er trôste sie vrœlîche
    - mit manger gâbe rîche
    - gap er in vil und wânde ir muot
    - machen senft unde guot.
    - dâ kêrten sich vil wênec an
    - 'alte und junge sîne man:'
    - ze lande stuont ir aller muot,
    - diu minner ahtens ûf daz guot.
    - dô gap eht er in rîche habe
    - und nam sie güetlîche drabe
    - und liebet in die arbeit.
    - Nû wart im von wârheit
    - kunt getân daz Bessus
    - hæte sich berâten sus
    - daz er wolde krône tragn.
    - er hiez den lantherren sagn
    - er wolde künec sîn genant.
    - er hæte küneclich gewant
    - an sich geleit und hæte sâ
    - daz rîche lant Zîtîâ
    - und ander künecrîche grôz
    - bî Tânâis dâ der vlôz,
    - an sich betwungen mit gewalt.
    - daz saget im ein degen balt,
    - Sârtibarzânes ein helt,
    - der selbe degen ûzerwelt
    - ergap sich und sîniu lant
    - gar in Alexanders hant
    - und enphie her wider dan
    - diu selben lant, er wart sîn man.
  - chapter[n=234]:
    - Von dannen huop sich dô daz her
    - gen Bactrâ mit rîcher wer
    - ritterlîche und wol bereit,
    - sie vuorten solhe rîcheit
    - von roube der dô was genomn,
    - daz sie niender mohten komn.
    - ir wagene, ir soumære
    - truogen alsô swære
    - daz sie kûme giengen dô
    - und daz her verirten sô
    - daz sie ungemache muosten gân.
    - sus kam daz her ûf einen plân
    - gevarn mit grôzer arbeit,
    - sie giengen - daz guot vor in reit
    - dem dienten sie und ez in niht
    - als ez vil dicke noch beschiht.
    - diz sach der künec unde sprach
    - "'nû sihe ich daz ich nie gesach."
    - ich sach ie helden hôchgemuot
    - 'dienen lant unde guot:'
    - nû dienet ir dem guote
    - mit lîbe und ouch mit muote
    - ze sêre, wan ir lât daz guot
    - rîten. dirre kranke muot
    - ist âne missewende niht,
    - daz man iuch gân, ez rîten siht.
    - ez irret uns. ir hât ze vol,
    - die swære man iu ringen sol.'
    - Er hiez von aller der schar
    - daz guot allez tragen dar
    - wan harnasch und spîse.
    - der edel degen wîse
    - hiez ez brennen sâ zehant.
    - ouch sant er in sîniu lant
    - von silber und von golde
    - vil mangen soum ze solde.
    - ouch sprach der helt stæte
    - daz erz dar umbe tæte
    - "'würden wir bestanden"
    - alhie von disen landen,
    - wir möhten uns gevüegen hern
    - mit unsern kreften niht erwern',
    - sprach der degen hôchgemuot,
    - "'als verirret uns daz guot"
    - und liez uns und unser her
    - niender sîn bereit ze wer.
    - ez hiez übel und niht guot
    - 'daz uns wer næme und muot:'
    - bezzr ist muot danne guot
    - dâ guot êren schaden tuot.
    - habet niht verzagten muot!
    - ich lâz iuch niht âne guot.
    - gebristet iu niht muotes,
    - ich lâze iu niemer guotes
    - gebresten unz ich hân daz lebn.
    - ich wil iu sô vil lande gebn
    - daz ir vil wênec den muot
    - dürfet an ein kleinez guot
    - wenden, daz iuch iender sol
    - hœhen anders danne wol.'
    - Mit sus getânem trôste
    - der künc die sîne lôste
    - von vorhtlîcher swære gar.
    - dû geschach der Mâzen schar
    - ein leitlîchez herzesêr.
    - Nîcanor der vürste hêr
    - Parmênîônes sun erstarp,
    - der dicke hôhen prîs erwarp
    - als ich iu dicke hân gesagt
    - wie der degen unverzagt
    - mangen hôhen prîs erstreit.
    - daz klagelîche herzeleit
    - daz her in sorge brâhte dâ.
    - dô vuor der künc gen Bactrâ.
    - der edel degen Philôtas
    - der Nîcanors bruoder was,
    - dem liez er drithalp tûsent man.
    - mit grôzem jâmer vuor er dan
    - und hiez in sînen bruoder dâ
    - begrabn. er huop sich gen Bactrâ.
    - sîne man im sanden
    - von sînen næhsten landen
    - brieve und tâten im daz kunt,
    - sich hæte Bessus an der stunt
    - besament mit vil grôzem her
    - und hæte ritterlîche wer
    - ûf in und ûf sîniu lant,
    - daz tâten im die sîne erkant.
  - chapter[n=235]:
    - Ouch hôrte er sagen mære,
    - Sâtibarzânes der wære
    - gegen im worden triuwelôs,
    - der in ê ze herren kôs,
    - und hæt ze Bessen gesworn.
    - daz was im leit und alsô zorn
    - daz er die vart lie gen Bactrâ
    - und an den vürsten kêrte sâ.
    - mit lîhteclîche varnder maht
    - zoget er al die naht
    - ein gebirge ûf dâ mit wer
    - lac des selben vürsten her
    - den ich iu nû hân genant.
    - als er sîn komen dô bevant,
    - er vlôch ze Bessen gen Bactrâ
    - mit zwein tûsent mannen sâ.
    - die sîne dô begunden wern
    - daz gebirge den hern.
    - nâhèr und nâher dar
    - drungen dô des künges schar.
    - von dem gebirge ein wazzer vlôz
    - daz ist ze guoter mâze grôz,
    - bî dem lac in der wilde
    - ein michel wît gevilde
    - dar ûf ein stat hiez Artânâ.
    - die besaz der künec sâ.
    - Crâteren den wîsen degn
    - hiez er des gesæzes phlegn,
    - dem liez er driuzehen tûsent man
    - und jageter mit den andern dan
    - unz man im sagte mære
    - daz der vürste wære
    - entrunnen im ze verre.
    - dô kêrte der herre
    - wider an des vürsten man
    - gegen dem hôchgebirge dan
    - dâ sie mit grôzer manheit
    - wârn ze wer gen im bereit.
    - nû was daz gebirge gar
    - bewart mit werlîcher schar
    - und gein den helden unverzagt
    - verslagen gar und verhagt
    - mit starken wälden dicken.
    - in dirre letze stricken
    - lac diu schar bewart ze wer
    - und tâten ofte dem her
    - schaden vil, daz in niht war.
    - des künges her was von der schar
    - z entwîchenne vil müelich,
    - ouch werten sô die inren sich
    - daz sie niht vürbaz möhten komn.
    - dô huop sich als ich hân vernomn,
    - winde vil. der wîse man
    - hiez die wälde zünden an,
    - die sô mit kreften brunnen
    - daz sie vil kûme entrunnen
    - die dô gen Alexanders her
    - gesetzet hâten sich ze wer.
    - in ersticte manec man,
    - vil manger ouch ze tôde bran,
    - genuoge ervielen sich ouch dâ.
    - sus wart daz gebirge sâ
    - gewunnen und daz selbe lant.
    - Crâterus der wîgant
    - saz noch vor Artânâ
    - und beit Alexanders dâ.
    - der kam mit vîentlîchen sitn
    - vür die veste dar geritn
    - und brâhte ir vil gevangen hie
    - die er ûf den bergen vie.
    - Dô die von der veste
    - sâhen komn die geste,
    - sie vuoren vür den künc zehant
    - und gâben im die stat, daz lant
    - mit eiden zinslîche.
    - der edel muotes rîche
    - besazte sî. er vuor von dan.
    - dem ellenthaften werden man
    - kam dô mit ritterlîcher kraft
    - von Kriechen niuwiu ritterschaft.
    - vünf hundert ritter wert erkant
    - brâhte im Zôlus in daz lant,
    - tûsent von Illîrje her
    - sant im sîn vürste Antipater,
    - drîzec und hundert
    - an manheit ûz gesundert
    - von Tessâlje dem rîche.
    - ouch brâhte werlîche
    - Philippe ein degen hôchgemuot
    - drithalp tûsent helde guot
    - von der rîchen Lîdîâ.
    - driu hundert Drangen was ouch dâ,
    - daz liut ist vrech und werhaft,
    - der phlac mit werlîcher kraft
    - der grâve Barzentes.
    - dô Bessus und Nâbarzânes
    - sluoc den künc von Persîâ,
    - dô half er in und was ouch dâ.
  - chapter[n=236]:
    - Dem hâten Alexanders man
    - sîn lant vil gar gewunnen an
    - und hâten in vertriben dâ.
    - gegen der ûzern Indîâ
    - was er gevlohen die werde diet,
    - als im sîn vorhte geriet.
    - vil ofte wart von im gedâht,
    - würde er Alexander brâht,
    - er müeste lîp unde lebn
    - umb die untriuwe gebn
    - und umb des mordes unvuoc
    - daz er sînen herren sluoc.
    - des her, die Drangen kâmen hie,
    - der sicherheit der künc enphie
    - und ir gewærlîchen eit.
    - durch sîner gote werdekeit
    - begie der künec rîche
    - mit vröuden vrœlîche
    - ein hôchgezît dô ahte tage
    - nâch der âventiure sage
    - mit rîcheit und vröute sich
    - daz im aller tegelich
    - sîn dinc so sæleclîche ergie.
    - Philôtas den er dâ vor lie
    - begraben dort den bruoder sîn,
    - der kam. mit klage tet er schîn
    - vil grôzen jâmer den er huop
    - dô er den bruoder sîn begruop.
    - Schiere kam der niunde tac
    - der nâch der hôchgezît gelac.
    - des künges sælde und êre
    - wuohs ie mêre und mêre
    - vil werde, und sînes siges kraft
    - was an sige sigehaft
    - und an hôhem prîse wît.
    - die êre mohte er sunder nît
    - getragen von den sînen niht
    - als ez vil lîhte noch geschiht
    - daz einem hérrèn ein man
    - dicke werdekeit verban
    - und guotes, dem er niuwan guot
    - 'alle sîne tage tuot:'
    - ein iegelich getriuwer man
    - 'sînem herren guotes gan:'
    - tuot diz der ungetriuwe niht,
    - an dem man wênec triuwe siht,
    - dâ enist niht grôzes wunders mite.
    - lebt der man nâch sînem site,
    - daz ist reht und billich,
    - dâ vlîze ein man des besten sich
    - und stande sînem herren bî
    - dar nâch als er getriuwe sî
    - und als im triuwe sî gegebn.
    - wie möhte ein hérrè gelebn
    - und sô geleiten sînen muot
    - daz al die sîne dûhte guot?
    - er mac ouch al gelîche
    - niht gemachen rîche.
    - wil abr ein man dan durch daz
    - tragen sînem herren haz
    - ob er vil lîht anders tuot
    - danne in wolde dunken guot
    - und ob er selten sînen rât
    - ze sîner heimelîche hât,
    - dêswâr daz ist missetân.
    - daz selbe sach man dort ergân.
    - in des edeln künges schar
    - was etelîcher komen dar
    - dem sîn hôhiu werdekeit
    - und sîn guot was ein herzeleit
    - und der wând, ob er stürbe,
    - daz er daz guot erwürbe
    - und im doch sît vil tiure wart
    - und ganzlîche vor verspart.
  - chapter[n=237]:
    - Wie daz wart goffenbæret
    - und aldâ bewæret?
    - daz gevuocte sich alsus.
    - ein herre hiez Dimnus
    - der was mit Alexander dâ.
    - beide dâ und anderswâ
    - beleip bî im der selbe man
    - daz er nie hin zim gewan
    - schimph noch heimlîche site.
    - war umbe daz der künec mite?
    - in dûhte daz er wære
    - an siten wandelbære,
    - unstæte und gar unendehaft,
    - niht guoter geselleschaft
    - und ouch niht wol bescheiden,
    - des muost er im leiden
    - und bôt im selten werdekeit.
    - daz was dem selben herren leit
    - und hâte es dicke grôze klage.
    - er nam zuo zim an einem tage
    - einen juncherren guot
    - dem er allen sînen muot
    - ie tet mit heimelîche erkant,
    - der was Nicômachus genant,
    - und bat in eine mit mit gân
    - dâ man daz betehûs sach stân,
    - dar vuorte er den juncherren dô,
    - sie giengen drin. er sprach alsô
    - "'nû gewer einer bete mich"
    - und tv́o dès ich bite dich!' -
    - "'daz tuon ich gerne.' - 'sô solt dû"
    - swern daz ich dich heize nû
    - daz dû nie manne sagst
    - und verholen bî dir tragst
    - daz ich hie wil künden dir,
    - und gedenke des daz wir
    - ungescheiden wâren ie,
    - und tuo durch mich des ich dich hie
    - gebeten hân und biten wil,
    - daz diene ich iemer ûf mîn zil!'
    - Der red antwurte dô sus
    - der juncher Nicômachus
    - "'dû solt von mir sîn gewert"
    - alles des dîn bete gert,
    - daz geloube mir ân eit'. -
    - "'niht! ich wils dîn sicherheit"
    - mit einem eide von dir hân.' -
    - "'daz swer ich hie, daz sî getân!' -"
    - "'sô mane ich dînes eides dich,"
    - geselle, dû weist wol daz mich
    - Alexander gêrte nie
    - und mîn noch künde nie gevie
    - durch die selben geschiht
    - 'daz er mir getrûwet niht:'
    - swaz ich im leides tæte,
    - mîn triuwe belibe stæte,
    - diu wær ungebrochen
    - würd ez von mir gerochen.
    - des hân ich guote helfe erkorn,
    - mir hânt ze helfenne gesworn
    - aht edele herren über in,
    - daz ich selpniunde bin,
    - den er ouch leide hât getân.
    - die weln alle mir gestân
    - daz wir über drîe tage
    - an im rechen unser klage.'
  - chapter[n=238]:
    - Der edel juncherre sprach
    - dô disiu rede alsus geschach
    - "'nû sage mir, vil lieber man,"
    - wer hât gewîset dich her an?' -
    - "'die den er leide hât getân? -"
    - "'wil abr ir helfe dir gestân?' -"
    - "'benamen jâ!' - 'wer sint sie?' -"
    - "'ich wil dir sie nennen hie."
    - einer ist Dêmêtrîus
    - und Pêkulâus
    - der sînes lîbes phlegen sol,
    - der mac uns gehelfen wol,
    - Nîkanor und Apôbêtus
    - und Idîoxenus,
    - Jôzêus und Arzêpolis.
    - ich wæne wol wir sîn gewis
    - daz uns helfe Amintas
    - der ie hôhes muotes was.
    - gedenke wes dû hâst gesworn,
    - edel degen ûz erkorn,
    - und hilf uns daz dir iemer mê
    - unser iegelich gestê!
    - gedenke daz des künges rât
    - 'die sîne gar verrâten hât:'
    - uns und unser mâge
    - leit er an die wâge
    - sô wir mit im rîten,
    - êre und guot erstrîten.
    - 'daz hât er und lât uns niht:'
    - z unser aller angesiht
    - brant er den sélbèn gewin
    - den wir gewunnen dô durch in.
    - unser lîp und unser lebn
    - an die wâge wart gegebn.
    - nû gedenke an dînen eit
    - und an dîne stætekeit
    - und hilf uns durch die tugende dîn
    - des wir ze râte worden sîn!'
    - Nicômachus antwurte dô
    - des herren rede, er sprach alsô
    - "'dû solt mich niht strîten an"
    - des ich willen nie gewan,
    - 'wan der kriec ist gar verlorn:'
    - ich hân mordes niht gesworn.
    - swes dû rehtes bitest mich,
    - 'des hân ich gesworn durch dich:'
    - vil sêre ich an mir tobte,
    - swenn ich ein mort gelobte.
    - sô liep ist mir dehein man
    - des ich künde noch gewan,
    - daz ich durch den willen sîn
    - vergæze gar der triuwe mîn.' -
    - "'lâ sîn die rede und tuo durch mich"
    - des ich hân gebeten dich.' -
    - "'nein ich!' - 'benamen sô soltû"
    - verswîgen dise rede nû.' -
    - "'ich entuon.' - 'sô muoz ich gebn"
    - Alexander mîn lebn.' -
    - "'waz mac ich des? dû hâst ez wol"
    - verscholt daz er dir lônen sol
    - des dîn untriuwe hât gegert.'
    - dô greif mit zorn an daz swert
    - der ungetriuwe Dimnus.
    - "'lâ sîn!' sprach Nicômachus"
    - "'sô liep dir al dîn êre sî,"
    - dû solt gen mir sîn kamphes vrî,
    - mit kamphe niemen dich bestât
    - der noch sîne triuwe hât,
    - dem bistû niht gebære.
    - swie aber des niht wære,
    - dannoch genise ich wol vor dir
    - daz dû niht möhtest schaden mir
    - heime, hie noch anderswâ'.
    - dô schieden sich mit zorne sâ
    - der ungetriuwe Dimnus
    - und Nicômachus
    - der vil getriuwe reine.
    - balde niht ze seine
    - lief er zuo dem bruoder sîn
    - der was geheizen Zêbalîn
    - und seite im umb die sicherheit
    - als ich iu nû hân geseit.
  - chapter[n=239]:
    - Zêbalîn der mære erschrac,
    - wan er ouch hôher triuwen phlac.
    - er huop sich vil drâte
    - hin zuo der kemenâte,
    - dar in der künec rîche
    - was dô vil heimlîche,
    - und stuont vil nâhe zuo der tür
    - und wolde spehen ob her vür
    - iemen gienge dô zestunt
    - dem er diu mære tæte kunt,
    - wan ez geschaffen was alsô
    - daz nie man getorste dô
    - zuo dem künge hin gegân
    - swenn er heimlîche wolde hân,
    - wan der dar zuo geschicket was.
    - dô gie her ûz Philôtas.
    - als er Zêbalînen sach
    - und sîn grûezen dô geschach,
    - er vrâgtin waz er tæte dâ.
    - dô seiter im diu mære sâ
    - und hiez in daz erz an der stunt
    - Alexander tæte kunt.
    - daz lobet im der vürste hie,
    - zuo dem künge er wider gie.
    - 'sie wârn mit schimph under in:'
    - Philôtas lie dô slîfen hin
    - den tac daz er von der geschiht
    - 'dem künge nie geseite niht:'
    - daz geschach vil lîhte alsô
    - daz er sîne vröude dô
    - mit untrôstlîchen sachen
    - niht wolde trûrec machen,
    - durch die selben geschiht
    - wold ers im lîhter sagen niht.
    - doch ist diu lîhtsenfte niht guot,
    - diu lîhte grôzen schaden tuot.
    - Dô diu naht ein ende nam
    - und der ander morgen kam,
    - dô huop sich durch die triuwe sîn
    - der getriuwe Zêbalîn
    - durch vrâgen gegen dem palas
    - und vrâget ob Philôtas
    - dem künegs die sicherheit
    - iht hæte als er in bat, geseit.
    - dô sprach Philôtas 'nein ich, niht!
    - ez ist ein trügelich geschiht.'
    - Zêbalîn der rede erschrac,
    - daz leit im vil nâhe lac,
    - er hâte arcwænec disen man.
    - ze Mêtrône gienc er dan,
    - Alexanders kamerære,
    - und seite im disiu mære
    - wie diu rede was geschehn.
    - dô kam der künc. er liez in sehn
    - Zêbalînen sâ zestunt
    - der im selbe tete kunt
    - diu mære von der sicherheit
    - wie ez was allez ûf geleit
    - als im sîn bruoder tet erkant.
    - des hoves marschalc wart besant,
    - der ellenthafte Attarras.
    - dô der vür sie komen was,
    - der künec hiez in gâhen,
    - den morder balde vâhen
    - und ze hove bringen dar.
    - diu mære seite er im vil gar
    - wie er hæte ûf in gesworn.
    - daz was im leit und harte zorn,
    - er was dem ungetriuwen gram.
    - des künges knehte er zuo zim nam,
    - die huoben sich gewâfent dan
    - dâ der ungetriuwe man
    - Dimnus der valsche lac
    - unde sîner ruowe phlac.
    - Dô sie wâren underwegn,
    - Alexander der degn
    - der edel künec rîche
    - sprach gezogenlîche
    - "'getriuwer degen Zêbalîn,"
    - ich sol dir und dem bruoder dîn
    - iuwer triuwe gelten sô
    - daz ir sît iemer mêre vrô,
    - mac eht iuch gevröun daz lebn,
    - golt silber lêhen gebn.
    - wie lange ist daz dir wart geseit
    - umbe dise sicherheit?' -
    - "'an dem tac der gester was' -"
    - "'wenn bevant ez Philôtas ?"
    - "'zewâre, herre mîn, zehant"
    - als ich disiu mære bevant.' -
    - "'nû sich daz dû iht triegest mich!' -"
    - "'zewâre, herre, trüge ich dich"
    - ez ensî ein rehtiu wârheit
    - als ich dir nû hân geseit,
    - sô müez ich verteilet sîn
    - der gote und ouch der hulden dîn!' -
    - "' ist daz war? ' - 'benamen jâ !'"
  - chapter[n=240]:
    - Nû was der marschalc komen sâ.
    - der getriuwe Attaras
    - dâ Dimnus ze herberg was.
    - dô der die helde komen sach,
    - sîn vürgedanc im verjach
    - der gewæren mære
    - daz er vermeldet wære.
    - sîn herze sich von vröuden schiet,
    - sîn hôhiu vorht im geriet
    - daz er des tôdes gerte,
    - mit sîn selbes swerte
    - wold er sich selbe hân erslagn.
    - daz werten sie dem valschen zagn,
    - vil balde viengen sie dô in
    - und vuorten in dem künge hin.
    - der sprach als er wart vür in brâht
    - "'sag an, wes hâtest dû gedâht"
    - dô dû woldest slahen mich?
    - durch welhe rede dûhte dich
    - Philôtas werder dan ich bin
    - daz dû woldest mich durch in
    - slahen und daz sîner hant
    - nâch mir dienten mîniu lant,
    - daz doch geschæhe lîhte niht?
    - nû durch welhe geschiht
    - was er lieber dir dann ich
    - daz dû sus woldest morden mich?'
    - dô kund er gereden niht
    - als ie dem schuldigen geschiht.
    - der künec hiez in vüeren hin
    - und daz mort rechen über in.
    - daz geschach, dem velschen zagn
    - wart daz houbet ab geslagn.
    - Philôtas den ich hân genant,
    - wart vür den künec dô besant.
    - als in Zêbalîn ersach,
    - vil unvorhtlîche er sprach
    - "'dû hâst an mir garnet wol"
    - daz der künec rihten sol
    - daz dû mich woldest und mîn lebn
    - in den tôt hân gegebn.
    - dû woldest grôze untriuwe ûf mich
    - gevellet hân, diu sol ûf dich
    - billîcher komn an dirre vrist
    - als ez ein teil geschehen ist.
    - ich bin vil vrô daz ich nû hân
    - die untriuwe von mir getân
    - und mit rehter wârheit
    - ûf dich und ándèr geleit.
    - antwürte dû, als ez nû stê
    - und diu rede dich an gê
    - 'und ander die helfære dîn:'
    - ich wil der rede unschuldec sîn.' -
    - "'Dêswâr' sprach der künec dô"
    - "'Philôtas, ich wânde alsô"
    - daz ich getrûwen solde dir
    - und dû getriuwer wærest mir
    - dan ander vürsten die ich hân,
    - wan dû mir âne valschen wân
    - ie wære lieber dan ie man
    - des ich künde noch gewan.'
    - der vürste sprach 'daz sol ouch sîn,
    - zewâre, lieber herre mîn,
    - mich dûhten disiu mære
    - niht alsô gewære
    - noch als endehaft daz ich
    - dâ vor iht solde warnen dich.
    - ouch dûhte mich diu sicherheit
    - alsô swach ûf geleit
    - daz ich mich niht kêrte dran.
    - lieber herre, sælec man,
    - lâ mich geniezen dîner tugent
    - und dîner hôchgelobten jugent
    - und habe mich an der geschiht
    - valsch noch arcwænec niht
    - wan ich bin âne schulde.
    - ich sol dîne hulde
    - sô lîhte niht verlorn hân
    - wan ich her an niht hân getân
    - daz ich gegen den hulden dîn
    - iht sül alsô schuldec sîn
    - daz ich die sülle hân verlorn.
    - genâde, herre! dînen zorn
    - soltû von mir kêren
    - und dîne tugent êren
    - wan ich ân alle valscheit
    - lie disiu mær ungeseit.'
  - chapter[n=241]:
    - Der künec antwurt im alsô
    - "'dêswâr, der rede wære ich vrô"
    - geloubetens die andern dir,
    - dû hætest schier gerihtet mir.
    - ich wil dar an gelouben wol
    - waz ich dran gelouben sol'
    - sprach der ellenthafte man.
    - sie schieden von ein ander dan.
    - Crâterus der wîgant
    - wart zuo dem künge dô besant,
    - der was dem küneg einer
    - lieber dan deheiner,
    - der nîdete daz Philôtas
    - sô heimlich Alexander was
    - und er ie tet swaz er im riet
    - swenn iegelîcher von im schiet.
    - ouch wart besant Nicômachus
    - mit des râte Dimnus
    - daz mort und ouch die valscheit
    - hæte gern ûf geleit.
    - der muoste vor dem vürsten hie
    - sagen gar wiez ergie.
    - der ellenthafte Crâterus
    - sprach 'wær ez ergangen sus
    - daz wir wæren dâ gesîn,
    - dô vor dem antlütze dîn
    - Philôtas dirre sicherheit
    - dir wart schuldec ê geseit,
    - ich hæte es niht gerâten dir,
    - sô vil des râtes stüende an mir,
    - daz dû sô gâhes hætest in
    - lân gescheiden von dir hin.
    - er mac wol râten ûf dîn lebn
    - ob dû die schulde wilt vergebn.
    - dû solt wol gelouben mir
    - daz er niht ze liebe dir
    - diz mort und dise missetât
    - versweic und verswigen hât.
    - Parmênîôn der vater sîn
    - ist der hêrschefte dîn
    - sô gewaltec alle vrist
    - daz er dar ûf dingend ist
    - daz nâch dir werden dîniu lant
    - im und den sünen sîn benant!
    - wie dû vor den beschirmest dich?
    - dû bist genesn, daz habe ûf mich!
    - wir hân mit vîentlîcher kraft
    - noch sô grôze vîentschaft
    - daz dû dich wol behüeten solt,
    - diz râtet dir swer dir ist holt.
    - herre sælden rîche,
    - sô dû gewalteclîche
    - hâst betwungen elliu lant,
    - sô muost dû ie sâ zehant
    - ein urliuge mit in hân,
    - daz wizzest wâr ân allen wân!
    - wiltû sie dar ûf rîchen,
    - daz mac nie manne lîchen
    - ez sî mâc oder man,
    - ewer dir rehter êren gan,
    - dem missehagt diu tumpheit,
    - ergât ez als ich hân geseit.'
    - Dô daz Crâterus gesprach,
    - ir iegelîcher dô verjach,
    - Philôtas hæte ditze mort
    - gevrumt mit sînem râte dort.
    - wær im teiles, dran verzign,
    - sô lange hæt ers niht verswign.
    - sie jâhen, des mortlîchen schadn
    - hæte sich vil wol entladn
    - der getriuwe Zêbalîn
    - und der ander bruoder sîn.
    - des râtes kâmens über ein
    - daz man in vienge und in daz mein
    - hieze sagn ûf alle dic,
    - dar an wurden schuldec ie,
    - diz wart gelobet an der stat.
    - der künc den rât verswîgn bat
    - daz in niemen tæte kunt.
    - sie schieden dô sâ zestunt
    - von dem selben râte hie.
    - dô kam diu naht, der tac zergie.
    - ein wîle nâch ezzenne was,
    - Lêônât und Perdikkas,
    - Ephestîôn und Crâterus,
    - Cênôs und Erîgûus,
    - die sehs vürsten wîse erkant
    - der künc besante sâ zehant.
    - die hiezen die wahtære sâ
    - ze harnasche wachen dâ.
  - chapter[n=242]:
    - Dô hiez der künec al die wege
    - hân mit huote und ouch mit phlege
    - daz iemen an der selben stunt
    - Parmênîône tæte kunt
    - wie sîn sun Philôtas
    - des mâles an gesprochen was,
    - der dô was in Mêdîâ.
    - in des künges dienste dâ
    - hât er mit vîentlîcher kraft
    - werlîche ritterschaft.
    - der stolze helt Attarras
    - mit drin hundert knappen was
    - die er hâte an sich genomn,
    - gewâfent vür den künec komn.
    - mit den wart er sâ zehant
    - nâch Philôtâ gesant
    - dâ er ze herbergen was.
    - dô besaz Attarras
    - daz hûs daz er iht kæme hin,
    - zuo dem vürsten dranc er in
    - und nam in ûf aldâ er lac
    - unde sînes slâfes phlac,
    - gevangen vuort er dô dan
    - ze hove den ellenthaften man.
    - der vrâgete der mære
    - wes er schuldec wære,
    - sie sprâchen 'wir enwizzen niht
    - wes der künec ûf dich giht.'
    - Dô hiez an dem andern tage
    - nâch der âventiure sage
    - der künec alle sîne schar
    - ze strîte sich bereiten gar.
    - die sîne wâfenten sich sâ,
    - der was siben tûsent dâ,
    - die andern wâren in diu lant
    - durch twingen hin und her gesant.
    - dô wart groz gemenge
    - von michelem gedrenge
    - daz dâ vor dem künge was.
    - verborgen wart Philôtas
    - daz im niht geschæhe
    - sô in daz povel sæhe,
    - wan ez hât manec man daz lebn
    - 'von povels ruofe gegebn:'
    - swie gevüege schulde er hât,
    - 'daz povel in niht reden lât:'
    - der in ze rede lieze komn,
    - im würde niht der lîp genomn.
    - die selben vorhte und disen haz
    - Alexander dort entsaz,
    - auch vorht er daz etewer
    - eintweder dirr oder der
    - spræche alsô durch sînen muot
    - "'dêswâr, daz vâhen ist niht guot,"
    - daz man die vürsten vâhen sol
    - das zimt andere danne wol
    - und durch rede legn in bant!'
    - diz began der wîgant
    - versehen als ein wîse man
    - der guot und übel betrahten kan.
    - Der umb daz mort ertœtet was
    - den hiez man ûf den palas
    - tragen alsô tôten dar.
    - offenlîche vor der schar
    - seite der künec an daz ort
    - wie diu untriuw und daz mort
    - gerâten was mit sicherheit
    - als ich iu hân hie vor geseit.
    - er sprach 'ir herren mîne man,
    - schouwet und sehet an
    - wie ich iu allen sî erslagn!
    - waz sol ich mêre dâ von sagn
    - wan daz mich die valschen zagn
    - in ir muote hânt erslagn?
    - deich lebe, daz ist âne ir danc.
    - dêswâr mîn leben wære kranc
    - wan daz des hœhsten Gotes rât
    - mich vor in beschirmet hât.
    - ouch wizzet sicherlîche
    - daz ich die iemer rîche
    - von der râte mir daz lebn
    - diu Gotes helfe hât gegebn.
    - ich hân nû gelernet wol
    - daz ich den iemer danken sol
    - der triuwe sunder velschen list
    - an mir ganz beliben ist.
    - ôwê, waz hâte ich in getân
    - die mich erslagen wolden hân
    - und ich mich âne widerstrît
    - ie vleiz ir willen mîne zît!'
  - chapter[n=243]:
    - Dô der künec daz gesprach
    - ein solch jâmer dô geschach
    - daz sie weinden über al
    - sô sêre daz des jamers schal
    - undervuor des künges wort.
    - noch hâte er niht unz an daz ort
    - gesprochen daz er wolde
    - und aldâ sprechen solde.
    - nû geswigen sie durch daz,
    - dô sprach der künec vürbaz
    - "'ir herren, ich hân wol gesehn"
    - daz ich muoz von schulden jehn
    - daz iu mîn leit mit triuwen swirt,
    - iuwer jâmer grœzer wirt
    - von unbilde, swenne ich die
    - vor iu hân genennet hie
    - von den ûf mich diu sicherheit
    - 'komen ist und ûf geleit:'
    - die sint als ahtbære
    - daz mir ist iemer swære
    - ob ich iht anders danne wol
    - ie manne von in sagen sol,
    - doch muoz ich ir untriuwe sagn.
    - wie möhte ich untriuwe vertragn
    - an den al mîn êre stât?
    - 'die hânt gevrumet disen rât:'
    - Parmênîôn der alte
    - der ie mit gewalte
    - hâte mînes vater lant
    - und den ich mit mîner hant
    - aldâ her gerîchet hân,
    - der hât disen rât getân
    - und sîn sun Philôtas
    - der mir ie der liebste was.
    - Wâ von mir daz sî erkant?
    - dô sich Philôtas underwant
    - mînes râtes und mîn
    - und ich im tet volge schîn
    - swes er geriet, - dô riet er sâ
    - daz mir bî den zîten dâ
    - gezæme wol Dêmêtrîus
    - unde Pêkulâus
    - und dirre Dimnus der hie lît,
    - daz sie mîn phlægen zaller zît.
    - disem einem was ich gram,
    - jene zwêne ich an mich nam
    - und bevalch ir triuwen mich
    - als er mir riet. - an den hân ich
    - diz mort allez vunden.'
    - dô saget an den stunden
    - Mêtrôn der kamerære
    - Zêbalînes mære.
    - Nicômachus begunde ouch sagn
    - wie in daz mort was an getragn.
    - Zêbalîn der dritte was
    - der seite wie Philôtas
    - bevant diu mære sâ zehant
    - dô sie wurden im bekant,
    - und wie er daz verdagte.
    - der deheiner sagte
    - Philôten an der mære
    - daz er unschuldec wære.
    - "'Nû merket' sprach der künec dô,"
    - sî disiu rede bewæret sô
    - daz ich habe die wârheit
    - ûf die vürsten hie geseit,
    - sô sült ir wizzen al vür wâr
    - daz ich ez rede ân allen vâr.
    - Nicômachus und Zêbalîn
    - 'müezen mir unschuldec sîn:'
    - die hânt unschuldiget sich wol,
    - des ich von wârheit jehen sol.
    - Philôtas mîner lande gert,
    - den hâte ich ie sô liep, sô wert
    - dâz er wænet nâch mir sîn
    - künec in den landen mîn,
    - er gert vil grœzer werdekeit
    - dan im müge sîn bereit.
    - sîn vater ist in Mêdîâ,
    - der hât gewalteclîche dâ.
    - von mir grôze rîtterschaft
    - und alsô werlîche kraft
    - daz er des wol geswüere,
    - swie balde ich vervüere,
    - er hæte sô gar swaz ich hân.
    - daz ist gein mir ir beider wân.
    - nû hân ich der hêrschaft mîn
    - næher erben dan sie sîn,
    - doch mohte in werden wol von mir
    - vil mîner lande nâch ir gir
    - ob sies mit triuwen wolden gern.
    - ich kunde sie noch êren wern,
    - êrèn und guotes,
    - wærn sie stætes muotes.
  - chapter[n=244]:
    - Nû wil ich iuch lâzen sehn
    - ein wortzeichen muoz iu jehn
    - des ein teil von wârheit
    - daz ich ûf sie hân geseit.
    - dirre brief der wart gesant
    - von Parmênîônes hant
    - sînen sünen, dâ stêt an
    - "'lieben süne mîn! ich man"
    - iuch daz ir iuweren gerinc
    - dar an kêrt daz iuwer dinc
    - nâch ganzem nutze vür sich gê,
    - daz iuwer! dar nâch niemens mê!
    - stât ie dar an iu selben bî
    - swie ez umb die andern sî!
    - ez sî herre odr lantman,
    - des sült ir niemen sehen an
    - ir enwerbet dar umb alle zît
    - des ir bedurfende sît!' -
    - wær der brief vollekomn
    - als ir in hât hie vernomn,
    - sô wær ir dinc geworben sô
    - daz ich es spâte würde vrô.
    - Philôtas wart niht genant
    - dô Nicômachus bevant
    - 'daz mort und die sicherheit:'
    - daz er dô niht wart geseit
    - schv́ldèc an der geschiht,
    - 'deste vrîer ist er niht:'
    - sie wâren einvaltec
    - und er alsô gewaltec
    - daz er von vorhten ungeseit
    - 'beleip an der sicherheit:'
    - Dimnus sîn vorhte entsaz
    - und versweic in durch daz.
    - Ich wil iuch mêre wizzen lân
    - waz mir Philôtas hât getân.
    - dô der vürste Amintas
    - niht in mînen hulden was
    - und er und sîne mâge
    - mir leiten mange lâge,
    - dô leiste er im geselleschaft
    - mit geselleclîcher kraft
    - vürbaz dan er tæte sît.
    - Attalus was mir widerstrît,
    - dem gap er ân den willen mîn
    - ûf mînen lîp die swester sîn
    - und zêch er mich durch sînen spot
    - daz ich wolde wesen Got
    - und ménsch íht mêre.
    - sus hât er ûf mîn êre
    - mange grôzen valscheit
    - erdâht und ûf mich geleit.
    - diz druhte ich im ze guote
    - nidr in mînem muote.
    - nû sint diu wort zen werken komn
    - als ir hât ein teil vernomn.
    - nû, lieben vriunt, an wen sol ich
    - mîn leben lâzen unde mich?
    - an einen der diz hât getân,
    - hât ich mîn êre gar gelân
    - und mînen lîp und al mîn heil
    - und mînes hers daz beste teil.
    - Medîâ mîn rîchstez lant
    - stât in sînes vater hant.
    - daz ich niht vürhten wolde
    - noch nie gevürhten solde,
    - daz ist mir nû ze vorhten komn
    - als ir seht und hât vernomn.
    - war sol ich mich ziehen,
    - ze weme sol ich vliehen
    - wan an die den ich wol
    - getrûw ùnd getrûwen sol?
    - ich mac erweren niht, welt ir
    - brechen iuwer triuwe an mir,
    - sô ich al mîn êre hân
    - und mînen lîp an iuch verlân.
  - chapter[n=245]:
    - Diz hân ich geseit durch daz
    - sich iegelîcher deste baz
    - künne von wârheit verstân
    - deich niht durch muotwillen hân
    - gesprochen dise herren an.
    - ich wil iuch, herren mîne man,
    - dise schulde rihten lân
    - und sie hie lân ze rehte stân.
    - der mir unschuldec wirt geseit,
    - daz dem geschæhe, ez wær mir leit.
    - swer ouch wirt schuldec vunden mir,
    - mîn gerihte ich niht verbir
    - als unser reht her komen ist.'
    - Dô wart an der selben vrist
    - Philôtas ûf den hof besant,
    - der was versmit in starkiu bant.
    - dô daz volc in komen sach,
    - ir iegelich zuo dem andern sprach
    - "'nû seht, wer Philôtas"
    - nû sî odr wer er hie vor was!
    - niuwan gester vor dem tage
    - 'dô was er vrô, nû hât er klage:'
    - nû sol man grôze swære sehn
    - diu sînem vater ist beschehn.
    - wie ist verdorben Ector
    - sîn sun und Nicânor
    - der ein edel vürste was!
    - wie stât nû Philôtas
    - sîn sun ein vürste rîche
    - leider jæmerlîche!
    - hindr im ist manec valscheit
    - ûf in und sîniu kint geseit.
    - benamn ob sie ouch schuldec sint
    - ez sî vater oder kint,
    - sie süln von schulden umbe daz
    - von al der welte dulden haz,
    - wan swâ der ist getriuwe niht,
    - an dem man triuwen sich versiht,
    - des untriuwe ist zwivalt.
    - untriuwe sol niht werden alt.
    - sîn sie ouch dran schuldec niht,
    - sô wær niht wol, geschæhe in iht.'
    - Diz retten al gelîche
    - arme und dar zuo rîche
    - mit gemeinen worten dâ.
    - Zênôs der vürste sprach dô sâ
    - "'hât Philôtas diz getân"
    - sô wil ich im des niht gestân
    - ez sül im gân an den lîp,
    - swie sîn swester sî mîn wîp.
    - swer mînem herren nimt daz lebn
    - der hât uns in den tôt gegebn.' -
    - "' jâ' sprach der künec 'daz lâz ich"
    - nû vil schiere hœren dich'. -
    - "'daz sol er zehant arnen hie!'"
    - einen stein er gevie
    - und wolde ûf in geworfen hân.
    - Alexander sprach 'lâ stân!
    - man sol im âne schulde niht
    - tuon ê man in schuldec siht
    - und in des mordes überseit
    - mit des gerihtes wârheit.
    - waz obe er solhe rede hât
    - daz er unschuldec hie gestât?
    - daz ziuhe ich an den hœhsten Got
    - mit rehten triuwen âne spot,
    - mac er unschuldec werden hie
    - daz mir geschach sô liebe nie
    - wil er alhie ze rehte stân
    - daz wir ze lantrehte hân.
    - Philôtâ, nû wîse mich !
    - wiltû lân rihten über dich
    - nâch der Mâzen rehte?' -
    - "'vürsten ritter knehte"
    - ist manger hie der mich ân nôt
    - gît niht gern in den tôt
    - daz er ûf mich iht spreche
    - dâ mite er sîn reht breche.
    - reht ich gerne dulden wil.
    - hie ist vremder liute vil,
    - den Mâzedônje daz lant
    - 'und sîn reht ist unbekant:'
    - der reht und der Mâzen reht
    - ist mir allez ebensleht
    - und wil gevolgec gerne sîn,
    - tuostû mir reht gerihte schîn.
    - 'reht wil ich versprechen niht:'
    - ich vröu mich swâ mir reht geschiht'.
  - chapter[n=246]:
    - Der künec sprach 'nû sehen an
    - arm und rîche mîne man,
    - unde mérkèt dâ bî
    - ob diz iht arcwænec sî
    - ob dirre herre der hie stât,
    - des landes reht versprochen hât
    - von dem er bürtec ist erkant,
    - und suochet reht umb ander lant.
    - sol er des unschuldec wesn,
    - er mac des mordes wol genesn,
    - ich enweiz wiez dar umb ist.
    - antwürt er an dirre vrist
    - der rede als ez in ane gê,
    - ich wil nû niht sprechen mê.
    - vâhet balde, dêst mîn ger,
    - jene und bringet sie ouch her,
    - die ouch sicherlinge sîn
    - des mordes ûf daz leben mîn !'
    - daz geschach dô sâ zehant,
    - man leite sie in starkiu bant.
    - Der ellenthafte Philôtas
    - der alsus an gesprochen was,
    - antwurt offenlîche dô
    - des künges rede, er sprach alsô
    - "'ir herren die genôzen mîn"
    - die von art ouch vürsten sîn,
    - und swer die sîn die hie stânt
    - und vernunst mit witzen hânt,
    - lât iu allen des gezemn
    - daz ir geruochet mich vernemn!
    - iegelich geleben mac
    - daz er vil lîhte noch den tac
    - an im selben gesiht
    - daz im ouch alsô geschiht
    - 'alse mir nû ist beschehn:'
    - ir sült iuch deste baz besehn
    - daz iemen ûf mich spreche
    - dâ mit er sîn reht breche,
    - und lât sô liep iu niemen sîn
    - daz ir ûf die êre mîn
    - sagt durch haz deheine lüge
    - diu hér nâch iu geschaden möge,
    - ob ich durch nît wær verlogn.
    - wirt durch mich iuwer reht gebogn,
    - daz müezet ir nâch mînen tagn
    - alsô krumbez iemer tragn,
    - nâch schulden, nâch unschulden
    - der herren willen dulden.
    - sol ein man umbe daz
    - obe ein herre sînen haz
    - an in leit und sînen zorn,
    - an gerihts sîn verlorn?
    - lieben vriunt, daz müget ir
    - ungerne künnen hie an mir.
    - ich wil mit willen dulden
    - reht nâch mînen schulden,
    - die hœret durch den grœsten Got
    - und durch des rehtes gebot!
    - Süezer worte und rede vil
    - kan ein man der sprechen wil
    - dem andern an sîn êre,
    - mit kranker witze lêre
    - mac ein herre sînen man
    - mit gewalte sprechen an.
    - gedenkt er waz im wol behage
    - und wie er daz ûf in gesage,
    - diu rede schiere vollevert
    - 'dâ sî gewalte niemen wert:'
    - sô muoz er sîn ein wîse man
    - der wol ze nôt antwürten kan
    - dâ im gewalt und wîsheit
    - überkraft an witzen treit.
    - mîn got ist sô gewære
    - deich in ze rihtære
    - wil an disen schulden hân.
    - nû merket waz ich habe getân!
    - daz ich habe die sicherheit
    - mit mînem rât ûf geleit,
    - des hât der künec mich gezign.
    - dô wart ich aber gar verswign
    - zem êrsten dô diu sicherheit
    - wart Nicômachô geseit.
    - dêswâr sô mohte ouch Zêbalîn
    - niht wizzen mê der schulde mîn
    - wan daz er sagete diu wort
    - diu er vernomen hâte dort.
  - chapter[n=247]:
    - Dô ich vür mînen herren kam
    - und er die unschulde vernam,
    - er lie mich an der getât
    - unschuldec. nû hât valscher rât
    - durch nît verrâten mich und in
    - daz ich im in schulden bin.
    - ob ich nû schulde hæte
    - mit helfe und mit geræte,
    - sô wær daz wunderlich genuoc
    - daz ich in niht ze tôde sluoc
    - und ich sîn dô dicke phlac
    - dô er einec bî mir lac,
    - und ich im werte ein ganzez her
    - sô er lac slâfend âne wer.
    - was Dimnus sô gewaltec mîn
    - daz ich mit der helfe sîn
    - in disem hove solde lebn,
    - so möht ich mich wol begebn
    - 'der êren die ich ie gewan:'
    - er wær vil gerne mîn man
    - gesîn, des lougen ich nû niht,
    - hæte ich im gelihen iht.
    - solde ich sîn des sicherlinc,
    - dêswâr, daz wær ein armez dinc
    - und ist mv́otwille swer ez seit,
    - wan ez ist ein unwârheit.
    - Ouch hât der künc ûf mich geJehn
    - daz im sî leit von mir geschehn.
    - er gibt, dô Amintas
    - âne sîne hulde was,
    - daz ich sîn helfære
    - dô bî den zîten wære.
    - dô weiz er wol daz des niht ist,
    - wan ich vleiz mich alle vrist
    - wie ich des gedæhte
    - deich in ze hulden bræhte,
    - und was im heimlich durch daz
    - und nie durch des künges haz
    - unz ich im sîne hulde erwarp
    - und sîn zorn gein im verdarp.
    - er hât ouch gejehen sus,
    - dô der vürst Attalus
    - ûz sînen hulden muoste sîn,
    - 'dô gæbe ich im die swester mîn:'
    - diu was dâ vor ê sîn wîp,
    - daz ziuhe ich an sîn selbes lîp.
    - 'dem half ich ouch ze hulden:'
    - von ungedienten schulden
    - truoc er ouch des künges haz.
    - in der unminne ich stille saz
    - unz Alexander ginret wart
    - daz er mit lügelîcher art
    - ûz sînen hulden was getribn.
    - er giht, ein brief wær uns geschribn
    - mír ùnd dem lieben man
    - mînem bruoder, dâ stüend an
    - daz wir v́nsèrn gerinc
    - niht kêrten wan an unser dinc.
    - daz ist uns allen wol erkant
    - 'daz wir des selben sîn gemant:'
    - mîn herre daz niht zürnen sol
    - tuon ich ouch mînem dinge wol
    - ob im daz ze schaden niht
    - und ze léidè geschiht.
    - der mich seit triuwelôs durch daz,
    - der treit mir âne schulde haz.
    - Der künec hât vür missetât
    - an mir grœzlâche daz mîn rât
    - im geriet daz Dimnus
    - wære und Dêmêtrîus
    - bî im. dâ enwess ich niht an
    - deheinen valsch des ie man
    - begunde. hânt die missetân,
    - solde ich dar an schulde hân,
    - daz wær ein angestlich geschiht.
    - ich wesse ir untriuwe niht.
    - sie wizzen wol daz ich ez nie
    - geriet noch untriuwe begie.
    - swaz dann uns von im geschiht,
    - ich und mîn vater hân enwiht
    - mînem hérrèn getân,
    - er welle uns danne engelten lân
    - daz wir im entwichen nie
    - swenne ez an den ernest gie,
    - und daz mîn bruoder Ector
    - und ouch Nîcanor
    - in sînem dienste ligent tôt
    - und daz wir beide mange nôt
    - bî im in angestlîchen sitn
    - lîden unde hân erlitn.
  - chapter[n=248]:
    - Süln wir des engelten?
    - daz geschiht doch selten
    - von getriuwes herren hant!
    - der künec gibt, sîniu lant
    - well ich im gerbn und giht dâ bî
    - daz ich widerwertec sî
    - der rehte diu sîn rîche hât.
    - ob iemen ein dinc widerstât
    - und doch dar nâch jâmer treit
    - wie mac daz wesen? swer daz seit
    - der hât gar gescheiden
    - mit einem von in beiden
    - die wârheit, wan es mac niht sîn.
    - als tuot uns der herre mîn.
    - ob ich im schuldec sî erkant,
    - sô überrede mich hie zehant
    - unde lâze mich daz lebn
    - ze buoze vor den vürsten gebn.
    - mich wundert war umb er daz spar,
    - ich bite in daz er vollevar
    - 'âne muotwillen an mir:'
    - tuo mir reht, daz ist mîn gir!
    - sî daz ein unwârheit
    - daz ich habe alhie geseit,
    - sô wil ich aber schuldec wesn
    - und des tôdes ungenesn.
    - mac eines wortes mich dar an
    - überreden dehein man,
    - ich wil in banden gerne sîn
    - unz ich al die rede mîn
    - mit mînem gote erziuge
    - daz ich ein wort niht liuge.
    - wirde ich schuldec dô geseit,
    - sô wil ich gerne sîn bereit
    - daz ich nâch rehten schulden
    - 'gerihtes ban wil dulden:'
    - ist des niht, ich sol ledec wesn
    - und gerihtes sîn genesn.'
    - Dô disiu rede alsus geschach,
    - ein herre stuont ûf und sprach
    - "'man sol unschulde hân vür guot."
    - swer übel âne schulde tuot
    - dâ man sol gerihte hân,
    - 'dêswâr daz ist niht wol getân:'
    - durch muotwillen niemen sol
    - die vürsten velschen, daz stêt wol.'
    - dô sprach Philôtas 'des muot ich.
    - rehtes übergenüeget mich.'
    - Alexander hiez den degn
    - vüeren hin und sîn wol phlegn
    - gevangen unz er an daz ort
    - vollevuorte sîniu wort
    - und ziugte sîne wârheit
    - als er ê hæt ûf geleit
    - und vor gerihte sich vermaz.
    - ouch hiez der künec allez daz
    - er mit im brâht in daz lant,
    - ze hove antwürten sâ zehant
    - und ziehèn in sînen gewalt
    - Bôlônen einen degen balt
    - unz er die schulde trüege
    - odr sich der schulde entslüege
    - mit sîner gote wârheit
    - als ez sîn munt hæt ûf geleit.
    - Dô der selbe tac zergie
    - und diu naht ane vie,
    - den vürsten leite man zehant
    - gebv́ndèn in sterker bant
    - danne er dâ vor læge,
    - man hiez daz man sîn phlæge
    - vîentlîcher dô dann ê
    - und im mit banden tæte wê
    - durch die arcwænec getât.
    - dô besante sînen rât
    - der künec Alexander dar,
    - die liebesten von sîner schar.
    - er sprach 'ir herren, mîne man
    - und mîne vriunt! nû râtet an
    - wie ich werbe und wie ich tuo!
    - 'hie hœret wîslich vuoge zuo:'
    - lâz ich den vürsten genesn,
    - sô vürht ich verkrenket wesn
    - von sînem vater und von im.
    - ob abr ich im daz leben nim,
    - dâ entsitze ich niemen an
    - wan mîne vriunt und mîne man
    - daz sie mirz z unêren
    - nâch missewende kêren.'
    - sie sprâchen al 'er sol daz lebn
    - umbe dise schulde gebn,
    - und lœse dû von vorhten dich,
    - daz enist niht unbillich!'
  - chapter[n=249]:
    - Ephestiôn der wîse sprach
    - dô der rât alsô geschach
    - "'herre, wiltû volgen mir"
    - sô riete ich vil ungerne dir
    - daz dû nemest im daz lebn,
    - wan im urloup sî gegebn
    - und stêt wol dîner hulde,
    - mac er sîn unschulde
    - bewæren als er hât gejehn,
    - herre mîn, daz lâz geschehn.
    - nim ouch hie von dîner schar
    - swen dû wilt und sende in dar
    - und heiz im sagn dû wellest niht
    - sîn geriht an der geschiht,
    - dû wellest in vür schuldec hân,
    - daz müeze im an sîn leben gân.
    - des heize in innen bringen
    - mit sô gewæren dingen
    - daz er wæne in sîner nôt
    - er müeze lîdèn den tôt.
    - als er danne sich versiht
    - daz er genesen müge niht,
    - sô vergiht er sâ zehant
    - und tuot sîne schulde erkant
    - unde nennet alle die
    - dar an wurden schuldec ie.
    - ob abr er unschuldec ist,
    - sô vervâhet dehein list
    - daz im sô grôzes iht geschehe
    - daz er der schulden verjehe.
    - wizzest, hât er diz getân,
    - sô muoz er grœzer helfe hân
    - danne wir noch wizzen hie.
    - maht dû wol bevinden die,
    - des soltû gerne vlîzec sîn,
    - daz râte ich, lieber herre mîn'.
    - Der rât geviel dem künge wol
    - als man den wîsen volgen sol.
    - Zênôs was dô hin gesant
    - und Ephestîôn zehant
    - und sagten im diu mære,
    - sie sprâchen 'uns ist swære
    - daz wir dir nû müezen sagn
    - daz wir gerner verdagn
    - wolden danne dir tuon kunt.'
    - dô sprach Philôtas sâ zestunt
    - "'ich hœre wol, ich hân verlorn"
    - den lîp durch des künges zorn.'
    - sie sprâchen 'ja! daz muoz eht sîn.
    - sô sage uns al die schulde dîn
    - und die mit dir sint dran gewesn,
    - wan dû maht doch niht genesn.' -
    - "'dêswâr ich hân mit wârheit"
    - mîne schulde gar geseit
    - wol hiute z iuwer angesiht.' -
    - "'des wil der künc gelouben niht.' -"
    - "'was mac ich des?' - 'dâ soltû jehn"
    - alles wie ez sî geschehn,
    - und sage wer dir stüende bî
    - und wer des râtes schuldec sî.
    - sô lât dich mîn herre lebn
    - und wil die schulde dir vergebn.
    - tuost dû des niht, dû bist tôt.
    - nû hilf dir selben von der nôt
    - unde lougen uns hie niht
    - dîner schulde und der geschiht!'
    - Philôtas antwurte dô
    - der vürsten rede, er sprach alsô
    - "'daz ist genuoc wunderlich"
    - daz ir welt überreden mich
    - daz ich untriuwen hie verjehe,
    - daz man mich mordes schuldec sehe.
    - wænet ir und wolde ich hân
    - Alexander iht getân,
    - mit untriuwe, ez wær geschehn.
    - man muoz mich getriuwe sehn
    - sterben oder nû genesn,
    - sît ich getriuwe bin gewesn.
    - sol abr ich hie verderben,
    - sô wil ich alsô sterben
    - daz ich gen Alexander nie
    - dehein untriuwe begie
    - mit worten noch mit râte
    - deweder vruo noch spâte.
    - mir riet ouch niemen niht ûf in
    - wan ich alles arges bin
    - gen im unschuldec, daz weiz wol
    - mîn got an den ich ziugen sol
    - daz ich nie muot gen im gewan
    - dâ ich mîner triuwen an
    - vergæze und mîner êren.
    - welt ir mich nû lêren
    - daz ich mich neme untriuwen an
    - als ein ungetriuwer man
    - den man in valsche leben siht,
    - dest ane nôt, ich volge es niht.
    - sol ich den lîp verloren hân
    - umb iuwern haz, daz muoz ergân!'
  - chapter[n=250]:
    - Dô hiezen sie den vürsten sâ
    - mit slegen und mit viure dâ
    - twingen daz er jæhe
    - von wem der rât geschæhe
    - und obe er schuldec wære.
    - swie manger hande swære
    - und swie kumberlîchez leit
    - im mit nœten wart bereit,
    - er bôt eht ie sîn lougen
    - offenlîche und tougen
    - seit er deheiniu mære
    - wan daz ér unschuldec wære.
    - ie harter und ie harter
    - erdâhten sie vil marter
    - 'die sie an in leiten:'
    - in al den arbeiten
    - der sie gedenken kunden,
    - wart er nie schuldec vunden.
    - er bat sie dicke in sîner nôt
    - daz sie tæten im den tôt
    - vür die grôzen arbeit
    - die sie in hâten an geleit.
    - Dô die diu mær vernâmen
    - die mit im dar ê kâmen,
    - daz man dem vürsten rîche
    - tet sô lasterlîche,
    - sie vorhten durch des künges zorn
    - al gelîche sîn verlorn
    - sîne mâge und sîne man,
    - die nôt vlôch iegelîcher dan
    - an diu gebirge her und dar.
    - dô wart in des künges schar
    - ein grôz murmer über al.
    - dô der künec disen schal
    - vernam, er hiez in allen sagn,
    - dô man in wolde hân erslagn,
    - swer dâ wær unschuldec an
    - hérr òder dienstman,
    - dem tæte er ungerne leit.
    - des gap er in sicherheit
    - mit vride und mit geleite dô.
    - sie kêrten widr und wâren vrô
    - daz in niemen leides niht
    - wolde tuon umb die geschiht.
    - Des morgens dô diu naht zergie
    - und der tac ane vie,
    - die vürsten giengen beide dâ
    - zuo dem künge und seiten sâ
    - daz sie dort hæten anders niht
    - mit deheiner vergiht
    - ervarn wan daz Philôtas
    - mit bet überwunden was
    - 'daz er verjehen hæte alsus:'
    - dannoch dô Dârîus
    - lebet unde mit im streit
    - und an dem êrsten strîte erleit
    - schumphentiure und dannen vlôch,
    - dô enkæme Hegelôch
    - niht der dô Kîun besaz,
    - und riete sînem vater daz
    - er Alexandern slüege
    - und danne krône trüege
    - über elliu disiu lant
    - diu in Alexanders hant
    - stüenden bî den selben tagn.
    - dô würde Hegelôch erslagn
    - und ouch der künec Dârîus
    - und wære daz erwendet sus.
    - wie daz solde sîn geschehn,
    - dés kund ér in niht verjehn
    - wan siez vor im verhælen
    - und im die schulde stælen.
  - chapter[n=251]:
    - Dô der künec daz vernam
    - und im daz selbe mære kam,
    - dô wart aber sâ zehant
    - Phôtas aldar besant,
    - der muost offenlîche gar
    - diu mære sagn vor al der schar.
    - der künec sprach ,nû hœren an
    - wie mange wîs mich mîne man
    - hânt verrâten mîne zît
    - durch anders niht wan durch nît.'
    - aldâ wart Dêmêtrîus
    - und alle die Dimnus
    - hâte schuldec genant,
    - gar versteinet sâ zehant
    - wan der vürste Amintas.
    - Philôtas ouch aldâ genas
    - wan sie bewârten beide sidr
    - unschuld und erwurben widr
    - daz man sie niuwan guotes
    - zêch und getriuwes muotes,
    - und wâren noch gevangen dâ.
    - dô wurden vür gevüeret sâ
    - Sîmam und Amintas
    - und Polemôn der eine was
    - der bruoder sîn der entran
    - dô der künc sô sêr began
    - mit sînen hœhsten mannen
    - zürnen, er vlôch dannen.
    - der selbe juncherre ouch was
    - gevangen brâht als ich ez las.
    - Amintas der wîse man
    - wart ouch dô gesprochen an
    - daz er wær genennet dort,
    - dô daz mortlîche mort
    - und diu unrehte sicherheit
    - würd ûf den künec ûf geleit.
    - dem künge enbôt diu muoter sîn
    - Olimpîas diu künegîn
    - daz er vor disen vürsten sich
    - huote, daz wær wîslich
    - wan sie im haz unde nît
    - mit valsche trüegen alle zît.
    - die brieve las man vor der schar,
    - sie wâren niuwelîche dar
    - von Mâzedônje gesant.
    - dô sprach der edel wîgant
    - "'Amintas, nû hœre wie"
    - dich die brieve an sprechent hie
    - die mir mîn muoter sande
    - von mînem eigenlande.'
    - er sprach 'herre ich hœre wol
    - daz ich der rede antwürten sol
    - ze mînem teile als ez nû stât
    - und diu rede mich ane gât.
    - Ir herren al gelîche,
    - vernemet minneclîche
    - daz mîne und iuwer aller wort!
    - herre künc, wir hân bekort
    - bî dir angest und nôt,
    - uns sint die liebsten vil nâch tôt.
    - werder degen, nû hân wir
    - enphangen solhen lôn von dir,
    - dar ûf dir noch dienten ie
    - 'die dir zer nôt gewichen nie:'
    - ûf nôt und michel arbeit
    - was dir ie von uns bereit
    - triuwe und dienstlîcher muot.
    - swar nâch der man sîn arbeit tuot,
    - wirt im dar nâch gelônet wol,
    - vür guot er daz enphâhen sol.
    - als ist ez unz ergangen
    - wir hân von dir enphangen
    - unwert und vorhtlîchez leit,
    - nôt angest arbeit,
    - daz was ie unsers herzen gir
    - daz wir dar nâch dienten dir.
    - doch tuot der selbe lôn niht wol,
    - der in ze lône enphâhen sol
    - 'den mac sîn wol verdriezen:'
    - des wir solden geniezen
    - des müezen wir engelten.
    - wir hân geruowet selten,
    - sît wir von lande vuoren
    - und dîne helfe swuoren.
  - chapter[n=252]:
    - Dienstlîchiu arbeit
    - solde guot und werdekeit
    - dem man ze lône bringen,
    - 'dar nâch sach ich ie ringen:'
    - nû ist daz vil unzimelich
    - sol der man arbeiten sich,
    - nâch arbeit nôt ze lône hân,
    - diz ist sêre missetân.
    - herre künec, obe ein man
    - dem andern niht guotes gan
    - und etlîche valscheit
    - durch sînen haz ûf in geseit,
    - sold er dar umbe schuldec sîn?
    - wie zimet daz den tugenden dîn?
    - lieber herre guoter,
    - ob ich gein dîner muoter
    - umb unschulde verleidet bin,
    - daz ist ein angestlich gewin
    - sol ich zehant durch jenes haz
    - gegen dir schuldec sîn vür daz.
    - lieber herre mîn, unz wir
    - getriuwelîche dienen dir
    - âne valsch mit triuwen
    - stæten unde niuwen,
    - sô sag uns niht triuwelôs!
    - swer sîne triuwe nie verkôs,
    - dem ist ein herzeclîchez leit
    - der in zîhet valscheit.
    - wilt dû genuogen volgen
    - daz dû wilt sîn erbolgen
    - den sie vil lîhte vîent sint,
    - wæren wir dan dîniu kint
    - alle die man bî dir siht,
    - dû möhtest uns getrûwen niht.
    - Herre, dû solt sîn gemant
    - wie dû mich santest in diu lant
    - daz ich dir mit niuwer kraft
    - bræhte niuwe ritterschaft,
    - dô brâht ich dir mangen helt
    - an manheit gar ûz erwelt
    - der dir wær iemer unerkant.
    - Gorgîas der wîgant,
    - Hêgâtêus und Gorgatân
    - sint durch mich dir untertân,
    - sehs hundert ritter die brâht ich
    - in vremdiu rîche her durch dich
    - von dînem eigenlande
    - und sehs tûsent sarjande
    - und entweich dir noch nie
    - swâ dich kumber ane gie.
    - ist daz untriuwe, daz tet ich,
    - des wil ich offenlîche mich
    - vor al den Criechen rüemen
    - und des mich selben blüemen
    - daz ich ander valscheit nie
    - mit untriuwen gen dir begie.
    - swie geriht ist genant
    - swaz iemen zuo gerihte vant
    - daz wil ich allez dulden,
    - daz ich mit disen schulden
    - unschuldec bin und nie gewan
    - den muot der schulde hæte dran
    - mit worten noch mit râte
    - deweder vruo noch spâte
    - noch mit deheinen dingen,
    - daz wil ich hie vür bringen
    - nâch der vürsten lêre
    - durch mîn selbes êre.'
    - Dô diz Amintas gesprach,
    - ir iegelîcher dô verjach
    - herre ritter oder knecht
    - sîn rede wær guot und ûfreht
    - und ez wære ir aller wort
    - daz er gesprochen hæte dort.
    - hie mite die zuo giengen,
    - die Polemônen viengen
    - den bruoder sîn, dô er entran.
    - die brâhten in her wider dan
    - gevangen vür den künec dô.
    - sie sprâchen al gelîche alsô
    - er wære arcwænec daz er vlôch,
    - dô mans an daz gerihte zôch
    - die man des mordes ane sprach.
    - als in sîn bruoder komen sach,
    - er sprach 'unsinnec tœrscher man!
    - wer wîste dich von êrst dar an
    - daz dû vlühe? waz hâstû
    - getân uns und dem künge nû?
    - dîn vluht hât grôzen mein ûf dich
    - geleit und schulde vil ûf mich
    - daz dû verteilet müezest sîn.
    - wem lieze dû die brüeder dîn?
    - woldest machen dû daz wir
    - schuldec würden gar mit dir?
    - dîn untriulich zageheit
    - hât von unschulden uns geleit
    - in arcwænec schulde
    - an Alexanders hulde.'
  - chapter[n=253]:
    - Polemôn der wîse degn
    - kunde guoter site phlegn,
    - er was in blüejender jugent
    - ein kint, ein man in ganzer tugent
    - vor missewende wol behuot.
    - der junge reine degen guot
    - enthielt sich schôn unde sprach,
    - dô er den bruoder zürnen sach
    - "'bruoder, daz dû strâfest mich"
    - daz hân ich vil wol umbe dich
    - verscholt mit dirr ungeschiht.
    - ouch bin ich sô schuldec; niht
    - 'sô ungevuoge ich hân getân:'
    - ich wil iuch alle wizzen lân
    - wâ von und wâ mîn vluht geschach.
    - dô ich mîne mâge sach
    - vâhen und die brüeder mîn,
    - dô wolde ich des gewis sîn
    - man wolde niemen lân genesn
    - der unsers künnes solde wesn,
    - und wesse niht umbe waz
    - wir dolten alsô grôzen haz.
    - dô sach ich vliehen liute vil,
    - mit den vlôch ich. der schulde ich wil
    - schuldec hie mich selben jehn.
    - swaz dar umbe sül geschehn
    - herre künec, daz sol ich
    - dulden, daz ist billich.
    - 'ich sol in den schulden sîn:'
    - die unschuldigen brüeder mîn
    - süln niht entgelten ob ich hân
    - wandelbæres iht getân.'
    - Dô sprâchens al gelîche
    - "'herre künec rîche,"
    - dû solt in dînen hulden lân
    - die vürsten. sie hânt niht getân
    - dâ von sie dîner hulde enbern
    - ze rehte. des solt dû gewern
    - 'al die dîne die hie sîn:'
    - dû solt die grôzen vürsten dîn
    - umb ein unkünde geschiht
    - in grôze schulde legen niht.
    - êr uns der bete durch die tugent
    - dîner hôchgelobten jugent
    - und habe die edeln herren wîs
    - durch dînen küneclîchen prîs
    - unschuldec und durch alle die
    - mit dir hie sint!' ûf ir knie
    - vielens al gelîche sâ
    - die der künec hâte aldâ.
    - vil schône er sprach 'daz sî getân,
    - ich wil sie vür unschuldec hân
    - ân geriht und ân eit
    - und wil sie mit wârheit
    - unschuldec hân an der getât.
    - der aber mich verrâten hât
    - der muoz mir in den schulden sîn
    - sît daz er ûf daz leben mîn
    - alsô mangen valschen rât
    - gerâten und gevrumet hât.
    - Sîmam und Amintas
    - Polemôn und Philôtas
    - wurden ledec sâ zehant.
    - man lôst ab in al diu bant
    - dâ sie versmidet wâren in.
    - sie giengen vür den künec hin.
    - der liez sie haben hulde
    - und hâte vür unschulde
    - des er ûf sie ze schulden jach.
    - dô diu suone dâ geschach,
    - dar künec gie besunder dan
    - und sante nâch einem sînem man
    - der was ein wîser wîgant
    - der selbe hiez Polîdâmant.
    - er sprach 'ich wil dich wizzen lân
    - durch waz ich dich besendet hân.
    - mir ist an disen stunden
    - des lîbes schuldec vunden
    - Parmênîôn des valscher rât
    - mir den lîp verrâten hât.
    - an dem wil ich rechen mich
    - und wil verschulden umbe dich
    - daz dû varst gen Mêdîâ
    - und dû mînen vürsten dâ
    - antwürtest disen brief von mir.
    - dar umbe wil ich hân von dir
    - ze gîsel beide brüeder dîn
    - daz ich gewis müge sîn
    - daz dû mirs iht abe gêst,
    - mir sunder wanc vürder stêst.
  - chapter[n=254]:
    - Bite des Clêandern
    - von mir und die andern
    - daz sie vristen daz niht mê,
    - sie tuon als hie geschriben stê!
    - wizzest rehte, swie ez niht
    - nâch dem willen mîn geschiht
    - daz ez wirt lîht undervarn,
    - sô mac niemen dô bewarn
    - dîne brüeder müezen gebn
    - beide lîp unde lebn
    - und dû swâ ich gevâhe dich!
    - daz soltû hân gewis ûf mich,
    - ûf mîn êre und ûf mîn lebn.
    - ich wil dir zuo gesellen gebn
    - zwên ellenthafte helde wîs
    - die hânt ouch ritterlîchen prîs,
    - die von Arabîâ hie sint.
    - der beider wîp und ir kint
    - wil ich ouch ze gîsel hân
    - unz ez werde dort getân.'
    - die wurden beide dar gesant,
    - den wart diu selbe rede erkant
    - und muosten ez geloben dâ.
    - dô sant er gen Mêdîâ
    - die brieve bî den helden drin
    - Clêander und den vürsten hin
    - und hiez er die gîsel sâ
    - behalten ûf gewisheit dâ.
    - Nû was ein ebenhiuzec nît
    - mit grôzem hazze lange zît
    - undr Alexanders ritterschaft.
    - die vürsten die dô mit ir kraft
    - in Mêdîâ dâ sâzen,
    - vil ebenhiuze mâzen
    - mit vîntschaft gegen ein ander
    - Parmênjôn und Clêander
    - Sitalces und Agatôn.
    - nû hâte Parmênîôn
    - sô grôze wer, sô mangen man
    - daz sie in nie getorsten an
    - grîfen offenlîche,
    - ouch was der künec rîche
    - sô vorhtlich ir meister ie
    - daz sie unzuht begiengen nie
    - und truogen heimelîche gar
    - swaz in zein ander ie gewar
    - als uns diu wârheit tuot erkant.
    - die boten kâmen in daz lant
    - nâch der âventiure sage
    - an dem einliften tage
    - und antwurten die brieve dâ
    - des rîchen künges vürsten sâ.
    - Dô man die brieve dâ gelas,
    - swaz in der reise vürsten was
    - den Parmênîônes tôt
    - Alexanders brief gebôt,
    - die sâhen al ein ander an,
    - sie sprâchen ,,seht wie dirre man
    - sich und uns verrâten hât
    - und sîn ungetriuwer rât!
    - des sol er niemer komen hin.
    - nû seht wie wir begrîfen in!
    - wol hie nâhen lît ein walt,
    - dar in durch sîne tagalt
    - der vürste rîtet tegelich
    - durch baneken. sô er baneket sich,
    - dâ süln wir in gewinnen.
    - er mac dâ niht entrinnen.
    - 'gewarnet süln wir komen dar:'
    - würd er der botschaft gewar
    - er sazte sich gein uns ze wer,
    - er hât sô vil vriunt in dem her
    - daz er mînem herren
    - 'möhte wol gewerren:'
    - daz süln wir vil wol bewarn
    - unde mit im undervarn
    - als ez uns an dirre vrist
    - geboten und geheizen ist.
    - ouch gedenket des daz er
    - in sînem muote was ie der
    - uns hæte gerne vertribn.
    - swie daz ist an im belibn,
    - daz liez er durch die geschiht
    - er möhtes vollebringen niht.'
  - chapter[n=255]:
    - Dô der ander morgen schein
    - und die vürsten über ein
    - des râtes kâmen under in,
    - ûf des herren ungewin
    - gâhten sie vil balde
    - gewâfent gegen dem walde
    - und lâgen aldâ unde bitn
    - unz daz zuo zin kam geritn
    - der edel vürste rîche.
    - er reit unwerlîche
    - wan er dâ nie man entsaz.
    - dû twelten sie niht vürbaz
    - sie kâmen dar ûf in gerant.
    - Clêander der wîgant
    - gâhte vor dem andern her
    - und stach aldâ durch in ein sper,
    - dar nâch zucte er schiere swert
    - und ersluog den degen wert.
    - die mit Parmênîône dâ
    - wâren, die entrunnen sâ,
    - sie wâren unbereit ze wer.
    - dû sie kâmen in daz her
    - und sie dô begunden sagn
    - daz der vürste wære erslagn,
    - daz klagten klagelîche
    - arm und dar zuo rîche
    - und gâhten gegen dem walde dar
    - mit manger wol bereiter schar
    - und wolden dô gerochen hân
    - swaz im ze leide was getân.
    - Dô daz Clêander bevant,
    - der ellenthafte wîgant
    - huop sich gein in vil balde
    - ûf daz velt gegen dem walde
    - und vrâgte sie der mære
    - waz in beschehen wære.
    - "'dâ lît Parmênîôn erslagn!"
    - daz wirt niemer iu vertragn'. -
    - "'nû werbet stæteclîche'"
    - sprach dô der vürste rîche
    - "'ich lâze iuch ein wortzeichen sehn"
    - daz hie niht anders ist geschehn
    - wan daz Alexander hiez'.
    - den brief er sie dô schouwen liez,
    - dâ was vil gar geschriben an
    - wie der künec sîne man
    - hæt ûf den vürsten gemant
    - und wie gewærlîch er bevant
    - daz er hæt im sîn lebn
    - verrâtén und hin gegebn
    - und wie er sie daz rechen bat.
    - der vürste sprach 'an der stat
    - hân ich den mein errochen,
    - daz grôze mort zerbrochen.
    - swer sich des wil nemen an
    - der muoz mit dem selben man
    - des grôzen mordes schuldec wesn
    - und mac ich doch vil wol genesn'.
    - Dô dise rede vernâmen
    - die dar ûf dar kâmen
    - daz sie den vürsten ræchen dô,
    - die sprâchen al gelîche alsô
    - "'swie leid uns nû sî geschehn,"
    - sît wir rehte hân gesehn
    - daz er dem künge hât getân,
    - sô müezen wir ez scheiden lân.
    - swie ez anders wære,
    - daz wære uns iemer swære'.
    - sus gâhten sie vil balde
    - von dannen gegen dem walde
    - dâ der tôte vürste lac,
    - des tôt daz her vil hôhe wac.
    - man sluoc im das houbet abe,
    - daz ander teil truoc man ze grabe
    - als ez gebôt Clêander.
    - dem küneg Alexander
    - wart daz houbet dô gesant.
    - alsus verdarp der wîgant
    - und liez vriunt unde man
    - und swer sîn künd ie gewan
    - nâch im in klagelîcher nôt.
    - man klagte sêre sînen tôt
    - durch die vil hôhen werdekeit
    - diu an sîn lop ie was geleit.
  - chapter[n=256]:
    - Parmênîôn der vürste wîs
    - truoc gemeinlîchen prîs.
    - man jach im des, er wære
    - wîs und unwandelbære
    - milte küene tugenthaft,
    - er hæte sô werlîche kraft
    - daz Alexander selten ie
    - grôziu dinc ân in begie.
    - daz im vil ofte geschach
    - dâ man in prîs erstrîten sach.
    - er hâte wîsheit und rât.
    - der êrste an rât und an getât,
    - sîn herze er dâ von nie geschiet
    - als er die getât geriet,
    - er wære ouch ie der êrste dran
    - der râtes und getât began.
    - er was arm, er was ouch rîch,
    - sîn muot den beiden was gelîch,
    - den armen heimelîche guot,
    - den rîchen rîch und hôchgemuot.
    - die hôchgelobten mannes site
    - die im alsô wonten mite,
    - liezen in belîben niht
    - als uns diu âventiure gibt,
    - in rehter lobes strâze.
    - mit überwegender mâze
    - pînd er sich krefteclîche
    - ûf Alexanders rîche
    - und habete mit wîslîcher kraft
    - an sich dar ûf die ritterschaft
    - offenlîche und tougen.
    - sît wart ez âne lougen,
    - wan er der gastunge phlac
    - diu sich gen Alexander wac,
    - und wold im gelîchen sich
    - swie daz wære unmügelich.
    - dô mohte er niht gerîchen,
    - durch daz muost er entwîchen.
    - der ellenthafte vürste wîs
    - was von alter worden grîs
    - und nâch dem alter wol gestalt.
    - er was sibenzec jâr alt.
    - sîn hôch stîgende werdekeit
    - wuohs und was an prîse breit.
    - daz twanc in daz er wolde
    - hôher danne er solde
    - hœhen und mâzen sich.
    - 'daz druhte in. - daz was billich:'
    - der sit und der vürsten nît
    - die er truoc zaller zît,
    - 'liez in niht ze hôhe swebn:'
    - unmâze vlôs im daz lebn
    - diu sît und dâ vor selten ie
    - lang in unmâze vür sich gie.
    - Alsus geschach dem vürsten wert.
    - swer noch übermaze gert,
    - 'den sol man undermâze wern:'
    - man sol gevüeger vuoge gern.
    - ez ist niht guot und gar ze vil,
    - swer sich dem gelîchen wil
    - dem er sich niht gelîchen sol.
    - geschiht dem anders danne wol,
    - daz sol man in der mâze klagn.
    - diz schuof den vürsten ouch erslagn
    - den ich iu hân alhie genant.
    - Dô Alexander bevant
    - allez wie ez komen was,
    - ein vürste hiez Lêônidas
    - ein vil hôchgemuoter degn,
    - den hiez er der rotten phîegn
    - der Parmênîôn ê phlac
    - ritterlîche mangen tac,
    - und sante bî im brieve dar
    - daz sich Parmênîônes schar
    - schiede von den andern.
    - ouch hiez er Clêandern
    - daz er und alle sîne man
    - sich von jenen schieden dan,
    - daz dehein unminne
    - mit vîentlîchem sinne
    - sich durch den zorn hüebe dâ.
    - daz geschach. sich schieden sâ
    - die herren von ein ander,
    - einhalp was Clêander
    - und anderhalp Lêônidas
    - der jener rotten vürste was.
  - chapter[n=257]:
    - Sus ruocte sich nâch sælden ie
    - swaz Alexander ane gie
    - daz er dâ von mit sælden schiet.
    - sîn witze also ze sælden riet
    - daz er nie nihtes began,
    - 'im gelunge wol dar an:'
    - sîn hôher prîs, sîn sælde was
    - stæt als ein herter adamas.
    - diu glesîn sæld in ie vlôch,
    - diu stæte sælde in nâch ir zôch
    - eht ûf und ûf hin ûf daz rat
    - unz er sô hôhe wart gesat
    - und alsô verr ûz genomn
    - daz niemen zuo zim mohte komn.
    - diz werte gar unz an den tac
    - daz sînes lîbes zil gelac,
    - daz im niht arges nie gewar,
    - er überwunde ez ie vil gar
    - mit sælden sæleclîche.
    - des was er sælden rîche
    - und ist uns noch sîn getât
    - diu im vil lobes erworben hât,
    - an lobe süeze und lobelich.
    - Daz vünfte buoch hie endet sich
    - und ist rehte vollekomn
    - als ich die wârheit hân vernomn
    - des sehsten ich mit sælden hie
    - beginnen wil. nû hœret wie!
    - book: VI._Buch
    - An sælden stât
    - diu beste kunst,
    - swaz iemen kan,
    - von sælden gât
    - der welte gunst,
    - dem Got des gan
    - daz er sî hât,
    - ob der begunst
    - des ie gewan
    - daz er ir rât
    - mit der vernunst
    - dâ wendet an,
    - Wie er bejage
    - der welte prîs
    - in sîner zît
    - und sô betage
    - daz er daz rîs
    - daz sælde gît,
    - ze rehte trage
    - und ir âmîs
    - werd âne strît
    - daz man daz sage -
    - in swelhe wîs
    - sîn sælde wît
    - Gewurzet sî -
    - von der geschiht
    - 'die er getuot:'
    - swem sælde ist bî,
    - den hilfet iht
    - sîn reiner muot.
    - ist er ir vrî,
    - sô'st gar ein wiht
    - swaz er durch guot
    - Je getet ze guote
    - mit lîbe und ouch mit guote.
    - Sælde und êre
    - wilde sint -
    - des hân wir harte vil gesehn, -
    - ir gunst, ir lêre
    - lât ir kint
    - 'selten sich sô stæte spehn:'
    - sie tuont sêre
    - ir ougen blint,
    - sô sie in stæte solden jehn,
    - ir zuokêre
    - ist als ein wint,
    - sie künnen dicke vürder schehn,
    - sô man sie haben solde
    - stæt an ir hôhen solde.
    - Der wîse meister Gotfrit sanc,
    - daz glesîn gelücke
    - des veste si brœde und kranc,
    - ez breche in kleiniu stücke
    - swenn ez schîn allerbeste.
    - gelücke gê bald an und abe
    - und sî vil selten veste.
    - vil lîhter danne manz behabe,
    - lâze ez sich uns vinden
    - und sî sîn gunst vil selten lanc,
    - ez kan vil gâhes swinden.
    - ouch sprach meister Vrîdanc,
    - gelücke enwelle zuo dem man,
    - sô hilfet niht swaz er kan.
    - doch dar umbe sol ein man
    - nâch sælden werben swâ er kan,
    - wan des harte vil geschiht,
    - swar nâch man den man werben siht,
    - daz im daz lîht aller meist
    - wirt nâch rehter volleist.
  - chapter[n=258]:
    - Ûf die gedinge wil ouch ich
    - vürbaz mit dem getihte mich
    - und ûf genâde arbeiten
    - und disiu mære breiten,
    - obe ein tugent rîcher lîp,
    - ez sî man oder wîp,
    - iht hœre dran daz im behage,
    - daz er mir gunne mîne tage
    - güetlîchen âne haz
    - sælde und êren deste baz. -
    - vinde er sînes willen niht
    - (daz vil lîhte geschiht)
    - sô lâze er durch sîn êre
    - daz er mirz niht verkêre
    - und lâze mînen lôn daz wesn,
    - obe erz iender hœre lesn
    - und erz niht gerne hœre,
    - daz er durch daz niht stœre
    - diu mære dem dem wil gezemn
    - 'daz er geruoche sie vernemn:'
    - er gê dâ von, swer niht sî
    - mit willen disen mæren bî,
    - und lâze sie die hœren sagn,
    - den sie mit willen wol behagen !
    - Nû scheident abr die liute sich,
    - 'ir site sind vil mislich:'
    - einer hœret gerne
    - wie Dietrîch von Berne
    - mit kraft in vremden landen streit,
    - von Artûses hövescheit
    - wil ouch einer hœren sagn,
    - einer von den liehten tagn,
    - einer wil von minnen,
    - einer von wîsen sinnen,
    - von Gote ouch einer hœren wil.
    - den site hât ouch liute vil
    - daz in ist allez sagn ein wiht,
    - der in von ribaldîe niht
    - seit, daz ist genuoger site.
    - hie scheident sich die liute mite.
    - den allen mac ich niht gesagn
    - diu mære gar diu in behagn,
    - beide disem, dem und deme.
    - swer gerne daz von mir verneme
    - wie Alexander gelanc,
    - wie er elliu rîche twanc
    - und waz er wunders begie,
    - dem wil ich ez sagen hie. -
    - Dô der ellenthafte degn
    - Parmênîôn was tôt gelegn,
    - Alexander der wîgant
    - besazte wîslîche diu lant
    - diu er betwanc mit sîner wer.
    - in Evergêtas vuor daz her
    - und twelte vünf tage aldâ.
    - dô kâmen deme künge sâ
    - von den sînen mære
    - daz sie grôze swære
    - ein teil mit vîentlîchen sitn
    - von sîner vîend einem litn,
    - daz was Sâtibarzânes.
    - ich han iuch ê bescheiden des
    - wie er in sîne helfe swuor
    - und dar nâch ze Bessen vuor.
    - der hâte sîne ritterschaft
    - bestanden mit werlîcher kraft.
    - Erîgûus und Artâbâzus
    - Carânus und Andrônîcus
    - die sîner lande phlâgen,
    - diu næhest ime lâgen,
    - dise vier vürsten gar
    - bestuont mit kreften und ir schar
    - der selbe degen wît erkant.
    - als Alexander daz bevant,
    - er sante in werlîchiu her
    - ze helfe dar und ouch ze wer,
    - sehs hundert helde hôchgmuot
    - mit hôher wer vil wol behuot
    - und sehs tûsent sarjande
    - vrecher wîgande.
  - chapter[n=259]:
    - Sehzec tage twanc sîn hant
    - der starken Evergêten lant
    - und gap in z herzogen dâ
    - einen helt von Persîâ,
    - der was genant Amênîdas
    - der sînes swehers schrîber was.
    - in der Arâcôsien lant
    - vuor Alexander dô zehant.
    - dâ was Parmênîônes schar
    - diu ê mit im was komen dar,
    - der nû phlac Lêônidas.
    - zwei hundert junchern dâ was.
    - sehs tûsent Kriechen wol behuot
    - brâhte der herr alsô guot
    - die hâten mit werlîcher hant
    - vor im betwungen daz lant,
    - die gâben im daz rîche
    - mit kraft gewalteclîche.
    - der selben schar nam er sich an.
    - Mênône gap der wîse man
    - vier tûsent sarjande sâ,
    - den liez er z herzogen dâ.
    - er liez im z ors sehs tûsent man.
    - in ein lant kêrter dan,
    - dar inne ein liut ist wonhaft
    - daz hât vil werlîcher kraft,
    - ein wildez volc ist ez erkant.
    - sie sint Pârâmedes genant.
    - ir wilde ist ûz gescheiden
    - verre von andern heiden.
    - Wie daz lant sî gestalt?
    - nordert ist ez alsô kalt
    - daz ez deheine vruht gebirt
    - wan diu von kelte gar erwirt.
    - man siht ez westerhalben gân
    - an daz lant ze Bactrîân.
    - zwischen den zwein teilen dâ
    - stôzet dar an Indîâ.
    - daz kalte lant hât hiuser niht
    - wan daz mans in der erde siht
    - den winter belîben
    - mit kinden und mit wîben.
    - in tuot diu hitz alsô wê,
    - kumt si drin, als uns der snê.
    - ob sie hiuser wolden hân,
    - 'diu möhten niht von snê gestân:'
    - dâ von, wan in des ist verzign,
    - müezens in der erde lign
    - gar unwünneclîche.
    - dô der künec rîche
    - kam dar in daz selbe lant,
    - swaz nôt und arbeit ist genant,
    - daz muost Alexanders her
    - allez dulden âne wer,
    - vrost, müede und unrât,
    - als uns diu schrift bewîset hât.
    - Vür die selben kelte dar
    - muoste varn des künges schar.
    - sie wâren vil nâch gar ervrorn
    - wan daz der degen wol geborn
    - die schar hiez vür sich trîben,
    - mit ruowen niht belîben.
    - in muote sêre ir arbeit,
    - eteswenne er vor in reit,
    - nû nâch, eteswenne enmitn
    - ie mit helflîchen sitn.
    - sîn rât, sîn hohiu wîsheit,
    - sîn unruowe und arbeit
    - und sîn manlîcher sin
    - half in von den nœten hin.
    - sie wæren anders alle tôt
    - und liten sus vil mange nôt
    - biz daz sie kâmen dâ daz lant
    - ein wênec wermer was erkant,
    - dâ die stolzen helde junc
    - vunden der wilden liute tunc
    - als der rouch sie wîste dar.
    - dô daz wilde liut die schar
    - sach gewâfent, ez erschrac
    - sô sêre daz dô manger lac
    - tôt odr unversunnen.
    - genuoge ir ouch entrunnen
    - unz in der künec vride bôt.
    - dô sie sâhen daz ir nôt
    - verendet was und in niht war,
    - sie brâhtèn dem künge dar
    - prîsante und spîse vil dem her.
    - sie gâbenz lant âne wer.
    - der künc besazte sâ zehant
    - nâch ir bete aldâ daz lant.
  - chapter[n=260]:
    - Alexander kêrte dan
    - von dem lande und sîne man
    - an daz gebirge Caucasas,
    - das strecket sich - als ich ez las -
    - mit sô langem striche dâ
    - daz Asîâ und Africâ
    - mit sînem joche scheident sich.
    - einhalp an des gebirges strich
    - stôzet Caspîâ daz lant.
    - daz gebirge nimt zehant
    - den underscheit und strecket in
    - die lenge unz an Zilîzje hin.
    - Araxes unde Cîtîâ
    - zilnt ir underscheide dâ.
    - dar an stôzet Taurimunt
    - (der tuot die sundermarke kunt)
    - des strich in Capadôzje ûf stât
    - und nidr unz in Armênje gât.
    - swaz wazzer gât durch elliu lant
    - diu in Âsjâ sint erkant,
    - diu gânt von den gebirgen gar
    - in vier mer mit namen dar,
    - inz Rôte Mer, in daz von Pont,
    - in daz dâ bî Ircânje wont
    - und in daz mer von Caspîâ, -
    - diu springent ûf den bergen dâ.
    - dar an lît manec wîtez lant
    - des name uns ist vil unbekant.
    - Daz her vuor sibenzehen tage
    - nâch der âventiure sage
    - durch des gebirges enge wege.
    - die ez hâten in ir phlege,
    - die vuoren an den künec hin
    - und ergâben sich an in
    - mit einem muot über al.
    - sie vunden manec süezes tal
    - daz in den gebirgen lac.
    - dô der ahtzehende tac
    - erschein, dô kam daz her zehant
    - dâ an die berge manec lant
    - wol erbûwèn und guot
    - stiez mit vesten wol behuot.
    - sie vunden an der selben zît
    - einen stein veste und wît,
    - der was sinewel und grôz,
    - gebirg er und lant beslôz.
    - drûf bûweten die geste
    - ein werlîche veste,
    - diu sît gewalteclîche
    - 'behabte dâ diu rîche:'
    - "'der berg Alexandrîe'"
    - hiez sî der wandels vrîe.
    - an die stôzet Bactrîân
    - als ich ez gelesen hân,
    - dâ Bessus dô krône truoc
    - der sînen rehten herren sluoc.
    - Der vürste erschrac, dô er vernam
    - daz Alexander dô kam
    - und sô gewalteclîche
    - verbûwet sîniu rîche,
    - sîne gote er an der stat
    - mit opher ir genâden bat
    - daz sie im hulfen deste baz.
    - dar nâch dô er ze tische saz
    - mit sînen lieben vriunden gar
    - die im ze helfe kâmen dar,
    - von wîne grœzer was ir kraft
    - danne von ir ritterschaft,
    - ouch vorhten sie der Kriechen her
    - und daz sô kleine was ir wer.
    - der wortspæhe Bessus
    - begunde schallen, er sprach sus
    - "'waz wil mir Alexander an"
    - gewinnen und sîne man,
    - daz er ûf mich gâhet sô?
    - dêswâr des wirt er niht ze vrô.
    - mir kumt in vil kurzem zil
    - schiere grôzer helfe vil,
    - die Sâgen und die Dâchen
    - die mich noch nie versprâchen
    - sie stüenden mir mit helfe bî.
    - sô tuont ouch die Corasmî,
    - die Inden und die Zîten,
    - die sint ûf von den sîten
    - an die ahseln lenger gar
    - dan iemen in der Kriechen schar.
  - chapter[n=261]:
    - Die sint mir all undertân.
    - ich wil varn in Sogdîân,
    - daz ist ein wol beslozzen lant.
    - Oxus ist uns ein slozbant
    - daz umbe daz lant vliuzet,
    - gebirge uns ouch besliuzet
    - mit vesten zallen sîten.
    - aldâ wil ich bîten
    - der helfe diu mir komen sol.'
    - der rât geviel in allen wol
    - und rieten ez ouch alle gar.
    - dô truoc man aber trinken dar,
    - wîn môraz lûtertranc
    - siropel mete daz sie twanc
    - 'mit schalle mangerhande drô:'
    - wie möhte sîn genesen dô
    - Alexander und sîn her?
    - diu wirtschaft machte in âne wer!
    - des selben ouch noch vil geschiht
    - daz man den wîs von wîne siht,
    - manhaft und rîche,
    - dem ein tumber ist gelîche,
    - sô im der hôhe muot zergât
    - den er von dem wîne hât.
    - Nû saz obe dem tische dâ
    - Cobares von Medîâ
    - daz was ein werder degen wîs
    - der hâte an kunst vil hôhen prîs
    - und an meisterlîcher kraft,
    - er was getriuwe und ellenthaft.
    - der sprach 'ir herren alle,
    - ir sît in grôzem schalle.
    - nû volgen mir! ich râte daz
    - iemen hie durch sînen haz
    - sî ze redenn alsô gâch
    - daz er rede, des er dar nâch
    - den Kriechen lougen müeze.
    - manec rede ist süeze
    - 'diu lîhte ein sûrez ende nimt:'
    - übermuot niht wol gezimt
    - dem der niht mac rîchen.
    - man sol wol gelîchen
    - die rüemesær den giezen
    - 'die man hœrt lûte diezen:'
    - sus tuont die rüemesære
    - die rüemlîcher mære
    - mit schalle zallen zîten phlegent
    - und sich ze hôhe an prîse wegent.
    - diu grôzen wazzer stille stânt
    - diu vil kraft âne diezen hânt.
    - alsô tuot ein iegelich degn
    - der kan guoter zühte phlegn.
    - Herre, dû solt - daz rât ich -
    - des vil wol berâten dich
    - wie dû dich dem künge erwerst
    - und dich vor sîner kraft generst.
    - die wege die dû varn wilt,
    - die sint ouch im vor gezilt.
    - dû maht im niht die strâze erwern,
    - wil er sie varn mit sînen hern.
    - tuo als die noch hânt getân
    - die in wolden ie bestân,
    - und gip dich und dîniu lant
    - gar in Alexanders hant,
    - wan dû dich niemer im erwerst,
    - 'in swelhez lant dû hine verst:'
    - ez mac von sînen listen
    - niemen sich gevristen,
    - dem er gehaz und vîent ist,
    - dem vrumt deweder kraft noch list,
    - er müeze von im sîn verlorn.
    - diu rede was dem vürsten zorn
    - daz er in maz gein im sô kranc,
    - von dem tische er ûf spranc
    - und wolde in gerne erslagen hân
    - der in hæte dô verlân.
    - in behabeten sîne man.
    - Cobares heimlîche entran,
    - in Alexanders her er vuor,
    - sîne helfe er im dô swuor
    - und seite im al diu mære
    - wie ez ergangen wære
    - und wie er dar zuo zim entran.
    - Alexander dô gewan
    - an sich den wîsen wîgant
    - und lêch im liut unde lant.
  - chapter[n=262]:
    - Dô diz geschehen was alsus,
    - ze wer hâte Bessus
    - aht tûsent man bereit
    - mit werlîcher manheit,
    - die versâhen sich des wol,
    - als man des wægsten denken sol,
    - daz Alexander niemer dar
    - getorste varn mit sîner schar
    - und daz er ê gen Indîâ
    - vüere dan in Bactrâ,
    - wan in des künecrîches phlege
    - giengen sô müelîche wege.
    - von der selben geschiht
    - wolden sie des wænen niht
    - daz man ir iht bedorfte hie.
    - mit dem willen wolden sie
    - gedienen wol des vürsten solt,
    - daz er in gæbe und wære holt.
    - als was ir wân unz an die stunt
    - daz in wart von wârheit kunt
    - daz die Mâzen kâmen.
    - dô sie ir kunft vernâmen,
    - sie vluhen von ir herren sâ,
    - werlôs liezen sie in dâ.
    - der liez ouch sîne veste varn,
    - er moht ir niht wol bewarn,
    - und huop er sich in Sogdîân
    - und die im wolden dô gestân.
    - diu schif hiez er verbrennen gar,
    - diu in getragen hâten dar,
    - und hiez verslahen al die wege
    - und swaz im brückèn und stege
    - vunden wart dar in daz lant,
    - diu hiez er brechen sâ zehant.
    - Uns seit diu wârheit der schrift,
    - Alexandrîe sîne stift
    - liez Alexander wol behuot
    - mit siben tûsent helden guot.
    - gen Bactrîân in daz lant
    - huop sich der edel wîgant.
    - dô vluhen die lantliut âne wer
    - und verburgen vor dem her
    - under d' erd alsô gar
    - spîse und korn daz diu schar
    - lange dô al übr daz lant
    - deheiner slahte spîse vant.
    - sô wê wart in von hunger dâ
    - daz sie stiezen sêsemâ
    - und mit dem saffe nerten sich.
    - diu lîpnar was vil armeclich,
    - doch gap man es einen kruoc
    - (des zeinem soume was genuoc)
    - sô man in bôt vil ringe,
    - umb zwei hundert phenninge,
    - und hŪnegès alsô vil
    - umb driu hundert an dem zil.
    - vier hundert phenninge galt
    - sô vil, als ich hân gezalt,
    - wînes, obe in iemen vant
    - ze konfenn über al daz lant.
    - sie âzen lange wîle
    - visch ûz dem Tîle
    - daz was ein bach der aldâ ran.
    - der künec und alle sîne man
    - arm und rîche in al der schar
    - hâten keine lîpnar
    - wan als ich iu hân geseit.
    - dirre selben armekeit
    - 'dem her ouch schiere gebrast:'
    - dô hiez der ellenthafte gast
    - die soumer slahn. die âzen sie
    - dô jeniu spîse in abe gie.
    - Nû wil ich iuch wizzen lân
    - wie daz lant ze Bactrîân
    - geschaffen ist und wie ez lît,
    - als uns diu schrift urkünde gît.
    - einhalp ist ez ein wîtez lant
    - von manger vruht vil süeze erkant,
    - dem gebristet nihtes niht
    - des man ze rîcher süeze giht
    - und daz ie man ze wunsche weiz.
    - einhalp ist ez alsô heiz
    - daz nie man von hitze dâ
    - mac belîben. anderswâ
    - gen Pont mac lebendes niht genesn
    - 'noch lebend in dem lande wesn:'
    - daz kumt von starken winden grôz
    - der sûs sô grôz ist und ir dôz
    - daz sie daz teil des landes
    - sô vol vüllent sandes
    - daz die berg und diu tal
    - werdent eben über al.
    - swer den wec wil in daz lant,
    - deheiniu strâze ist dem erkant
    - wan daz er nâch den sternen
    - den wec dar in muoz lernen
    - als die marner ûf dem mer,
    - derhalp lît ez wol ze wer.
  - chapter[n=263]:
    - Des selben landes houbetstat
    - undr ein gebirg ist gesat,
    - daz ist Pârâpanîs genant,
    - Oboctrus vliuzet durch daz lant.
    - dô dâ bî Alexander lac,
    - mit grôzer wer der er phlac,
    - dô wurden im zwei mære
    - geseit diu im vil swære
    - wâren und unmâzen leit.
    - an im hæte ir sicherheit
    - Pêloponêsus zerbrochen,
    - ouch hæte in gar versprochen
    - Lacônje daz rîche lant,
    - diu dâ vor dienten sîner hant
    - vridelîche und âne wer,
    - und nû kêrten gegen dem her.
    - ouch hôrte er an den zîten
    - sagen daz die Zîten
    - übr den grôzen Tânâim
    - sich wolden setzen wider im
    - und Bessen ze helfe komn.
    - ouch hât er aldâ vernomn
    - daz sîne helfære
    - liten grôze swære
    - Artâbâzus und Erîgûus
    - Carânus und Andrônîcus.
    - daz tet Sâtibarzânes.
    - der ungetriuw Nâbarzânes
    - was under diu gelegen tôt,
    - von disem liten sie vil nôt.
    - Der künec was der mære unvrô.
    - wie daz urliuge dô
    - gescheiden würde, daz sag ich
    - als diu wârheit wîset mich.
    - die ellenthaften Ariî
    - stuonden dô dem vürsten bî,
    - die brâhten manlîche wer
    - hin gein Alexanders her.
    - dô sie mit vîentlîchen sitn
    - ûf ein ander vil geritn
    - mit roube und ouch mit brande,
    - die werden wîgande
    - striten an der selben zît
    - mit ein ander einen strît
    - dâ manec degen ûz erkorn
    - muoste hân den lîp verlorn.
    - swer werlîche vlôs den lîp,
    - sie machten riuwec manec wîp
    - der ir vlust gap wernde klage.
    - nû vuocte sich an einem tage
    - daz man sie mit gescharten scharn
    - sach gen ein ander zogende varn
    - ûf einen wünneclîchen plân.
    - man sach sie helm ze houbte hân
    - und hielten gegen ein ander.
    - die mit Alexander
    - ûf dem velde wâren,
    - der vîentlich gebâren
    - was gegen den andern ritterlich.
    - ouch kunden wol die andern sich
    - gebâren als sie solden
    - dô sie strîten wolden,
    - und iezuo sprengen an die schar
    - und ûf ein ander hurten dar.
  - chapter[n=264]:
    - Sâtibarzânes dô reit
    - mit manlîcher manheit
    - vür sîne schar und wincte sâ
    - den sînen daz sie hielten dâ.
    - diz geschach. der wîgant
    - sînen helm her abe bant
    - und stapfete gegen dem her.
    - vridelîche und âne wer
    - gerte er von in vrides hie
    - 'und gap in vride: den nâmen sie.'
    - beidenthalben daz geschach.
    - der heiden herzog dô sprach
    - "'ir herren, Alexanders man,"
    - ir hât iuch des genomen an
    - daz ir welt vertrîben mich
    - 'obe ir müget: daz wer ich,'
    - wan ich noch vergolten hân
    - swaz ir mir leides hât getân,
    - des ist geschehen harte vil.
    - 'ein spil ich iu teilen wil:'
    - iuwer sint wol viere hie
    - die noch an wer verzagten nie,
    - der wil ich einen hie bestân,
    - die andern süllen vride hân
    - ze beiden sîten in dem her.
    - ich wil mit ritterlîcher wer
    - ûf disem velde ersterben
    - odr wernden prîs erwerben,
    - dar ûf wil ich mich veilen.
    - ich wilz iu noch baz teilen
    - 'denne ich habe alhie getân:'
    - ich wil helm ze houbte lân
    - alhie vor dem kemphen mîn,
    - und wil ich blôzes houbtes sîn.
    - daz nemt ir gerne, sît ir wîs.
    - 'ir seht wol, mîn hâr ist grîs:'
    - er mac mich deste gerner vil
    - bestân der mit mir strîten wil.
    - Erîgûus antwurte dô
    - des vürsten rede, er sprach alsô
    - "'herre, des dû hâst gegert,"
    - des soltû schiere sîn gewert.
    - 'dû hâst ez mir geteilet wol:'
    - ich bin der mit dir strîten sol.
    - swie dû mich nû wilt bestân,
    - 'daz selbe reht wil ich hân:'
    - wilt dû blôz, sô wil ouch ich,
    - wiltû aber wâfnen dich,
    - daz soltû vinden gar an mir.
    - swie dû wilt sô volge ich dir
    - und anders niht, als ich dir sage.
    - swer des andern prîs bejage,
    - dem sol iesâ sîn benant
    - ein prîs, sîn guot, sîn liut, sîn lant.'
    - der heiden sprach 'des bin ich vrô.'
    - bestætet wart der vride dô
    - beidenthalben von in zwein,
    - sie wurden beide des enein
    - daz sie nâch ritterlîchen sitn
    - gewâfent mit ein ander stritn
    - und in vîentlîcher ger
    - vuorten vîentlîchiu sper,
    - wan ez den stolzen helden balt
    - niht anders dan daz leben galt
    - dar zuo sæld êre und guot.
    - die beiden helde hôchgemuot
    - ir Ūrsè durch baneken ritn
    - ûf den plân mit solhen sitn
    - als sie versuochen wolden
    - wie sie dâ varen solden.
    - Dô die stolzen helde wîs
    - sich durch ritterlîchen prîs
    - ûf die tjost bereiten dâ,
    - sie triben gegn ein ander sâ
    - diu ors vaste mit den sporn.
    - die wîsen vürsten hôchgeborn
    - begunden sunder wenken
    - diu sper gegen ander senken,
    - diu sunder fâlieren gar
    - wurden hurteclîche dar
    - getriben von ietweders hant.
    - Erîgûus der wîgant
    - wart gestochen an der stunt
    - daz er von der tjoste wunt
    - in die linken ahsel wart.
    - nâch ritters ritterlîcher art
    - er die selben wunde rach,
    - sînen kamphgenôz er stach
    - neben der vinteilen in
    - daz man durch die kel hin
    - die trunzen bluotec ragen sach,
    - ietweders sper aldâ zerbrach.
  - chapter[n=265]:
    - Ûf die hähsen in den sant
    - kâmen diu ors von ir hant.
    - widr ûf sie gesprungen,
    - mit nîde ein ander drungen
    - die ellenthaften vürsten wert,
    - sie zuhten beide sâ diu swert
    - diu sie bî in vuorten dâ.
    - sie sluogen ûf ein ander sâ
    - mit zorne vîentlîche,
    - man sach die vürsten rîche
    - ein ander haz mit zorne tragn
    - swie der eine wære erslagn,
    - er phlac sô manlîcher wer
    - mit sô gâhem lîbes her
    - daz er dem andern mange nôt
    - mit vîentlîchen slegen bôt.
    - ir kraft ungelîche schein,
    - dem einen wuohs, dem andern swein
    - muot sterke, dar zuo maht.
    - der eine in müenden kreften vaht,
    - der ander in des tôdes nôt,
    - wan dem nâhete der tôt.
    - sîn kraft begunde touben,
    - der tôt begunde in rouben
    - muotes sinne krefte gar,
    - er wart bleich und tôtvar
    - von âmaht. er wolde dan.
    - Erîgûus der werde man
    - den helt sô sêre erschalte
    - daz er in tôten velte
    - von dem ors ûf den sant.
    - Erîgûus der wîgant
    - ze Sâtibarzânes sich bôt,
    - daz er sæhe ob er wær tôt.
    - daz wart im kunt, er vant den man
    - tôten lign. dô kêrter an
    - und iesch als ê was ûf geleit,
    - von sînen rotten sicherheit.
    - Sie sprâchen 'lieber herre mîn,
    - daz tuon wir gerne, daz sol sîn.
    - dû solt von uns sîn gewert
    - alles des dîn herze gert.
    - lîp guot hêrschaft lant,
    - swaz ê diende sîner hant,
    - daz sol dich nû ze herren hân,
    - dir iemer wesen undertân.'
    - der rede was der vürste vrô.
    - dem küng enbôt er sî aldô,
    - der vröute sich noch mêre
    - dan dem geschach diu êre.
    - jener vürste was begrabn.
    - gen Bactrâ hâten sich erhabn
    - die vürsten mit werlîchen sitn,
    - die im diz guot, die êre erstritn
    - und die vil hôhen werdekeit.
    - nû dem künge wart geseit
    - ir kunft, er wart von herzen vrô,
    - vil vrœlîche enphienc ers dô
    - und lêch Erîgûô daz lant
    - daz im erstreit sîn werdiu hant.
    - der alte Artâbâzus was dâ,
    - deme lêch der künec sâ
    - mit krône küneclîche
    - Bactrîân daz rîche.
    - den zwein machter undertân
    - daz rîche lant ze Spartân.
  - chapter[n=266]:
    - Bessus entrunnen was
    - in Sogdîân als ich ez las,
    - und wânde sich enthalten dâ.
    - der künc bereite sich dô sâ
    - mit sîner ellenthafter wer.
    - dô machete sich ûf daz her
    - und vuor gein der muntânje
    - in die wilden Sûsitânje.
    - dâ tet in durst und hitze wê
    - und sô wê daz in dâ vor ê
    - nie wirser ûf al der vart
    - von deheinen nœten wart.
    - sie wâren brâht in grôze unmaht,
    - wan daz mit küele sie diu naht
    - mit senften touwen brâhte widr.
    - dô sie sich hâten lâzen nidr,
    - die naht was in wol biz vruo
    - daz der tac in nâhte zuo
    - und diu hitze wuohs als ê,
    - dô wart in abr von hitze wê.
    - die stolzen helde wîse
    - an trinkenn und an spîse
    - grôzen zadel dolten,
    - swaz trinkennes sie holten,
    - vûl wazzer öl und wîn,
    - daz muoste in allez süeze sîn
    - und alsô guotez dunken
    - daz sie es sô vil getrunken
    - daz sies behaben mohten niht,
    - als ez dicke noch geschiht,
    - und denne lâgen dâ vür tôt.
    - dô der künec sach die nôt,
    - er wart sorgen rîche
    - und trûrte herzeclîche.
    - Dô er alsô angesthaft
    - was umb sîne ritterschaft,
    - dô bâten in des sîne man
    - daz er mit dem her von dan
    - vüer ûz dem wilden lande,
    - wan in dem dürren sande
    - niemen dehein wazzer vant.
    - dô was sîn marschalc vür gesant
    - daz er herberge vienge sô,
    - swâz in beste dûhte dâ.
    - der hâte herberge genomn
    - an ein wazzer was er komn,
    - daz was Oxus genant
    - und gât vür Sogdîân daz lant.
    - zwêne die mit im aldar
    - vuoren in der selben schar
    - die hâten an den stunden
    - vrischez wazzer vunden
    - und zwei barel gevüllet wol
    - daz sie beide wâren vol
    - und strichen mite gegen dem her.
    - wol bereit ze mannes wer
    - sâhens Alexandern dar
    - rîten verre vor der schar.
    - der vrâgte sie der mære sâ
    - und waz sie bî in trüegen dâ.
    - Dô seitens im diu mære
    - wâ der marschalc wære
    - und daz sie trüegen brunnen.
    - "'wâ bât ir den gewunnen?'"
    - sie sprâchen 'lieber herre,
    - deist in der mâze verre
    - daz dû ze naht und dîne schar
    - komt ze herbergen dar.' -
    - "'wem hât ir daz wazzer brâht?' -"
    - "'herre mîn, wir hâns gedâht"
    - zwein unsern kinden
    - ob wir sie lebende vinden,
    - diu hiute mit manlîchen sitn
    - mit dir gewâfent sint geritn
    - und gebens ouch mit willen dir
    - ob dû wilt'. - 'sô gebt ouch mir!'
    - der bete was ir wille snel.
    - dô nam der eine daz barel
    - und ein köphel daz er truoc
    - von maser schœne und guot genuoc,
    - daz vüllet er und bôt ez im,
    - er sprach 'herre mîn, nû nim
    - und trinc! tuo dirz alsô wol
    - sô unser muot dirs gunnen sol,
    - sô weiz ich rehte daz dir niht
    - leides nû hie von geschiht.'
  - chapter[n=267]:
    - Dô der edel wîgant
    - genam daz trinken in die hant,
    - swie er von durst ungemach
    - lite, zühteclîche er sprach
    - "'ich wil iu benamen sagn,"
    - ich mac niemer mê vertragn
    - daz ich ez trink eine.
    - sô ist ez ouch sô kleine
    - daz ich ez mac geteilen niht
    - 'den die man ouch mit kumber siht:'
    - durch daz wil ich erwinden.
    - bringet iuwern kinden
    - den brunnen, ir hât mir sô wol
    - getân daz ich iu lônen sol
    - iemer mê des muotes
    - als êren und guotes.' -
    - "'herre, trinc! wir hân sîn vil!'"
    - er sprach 'benamen, ich enwil.
    - îlet helfen in von nôt!'
    - sie tâten als er in gebôt
    - und gâhten an den stunden
    - dâ sie ir süne vunden
    - und hulfen in von durstes nôt,
    - sie wæren anders schiere tôt.
    - Sus vuor daz her vür sich den tac
    - ein hôher berc vor in lac
    - dar übr diu lantstrâze gie.
    - die niht gevolgen mohten, die
    - hiez der künc belîben sâ
    - ûf dem selben berge dâ.
    - den die krefte tohten
    - daz sie gevolgen mohten
    - die hiez er mit im gâhen.
    - alsus begunde er nâhen
    - dâ Oxus daz wazzer grôz
    - durch daz selbe rîche vlôz,
    - dâ herberg im gevangen was.
    - der marschalc Attarras
    - hât an den selben stunden
    - in dem lande vunden
    - sô vil spîse daz die schar
    - genuoc hâten spîse gar,
    - diu ir generte mangen sît.
    - daz was vil bî umb vesperzît,
    - daz der âbent nâhte.
    - der rîche degen gâhte
    - in dem her vür und widr
    - und hiez dâ sie sich liezen nidr
    - daz man in schüefe guot gemach
    - mit rîcher spîse. daz geschach.
    - Der edel tugent rîche man
    - vuorte noch den harnasch an
    - als er geriten was den tac.
    - deheiner ruowe er nie gephlac
    - ê daz er der unmügenden schar
    - ûf den berc besante aldar
    - spîse wazzers wînes vil,
    - sô vil daz sie in kurzem zil
    - kâmen wider an ir maht.
    - den tac was er unz an die naht
    - daz er nie nihtes enbeiz,
    - deheiner ruow er sich vleiz
    - sînem lîbe - als ich ez las -
    - ê daz vil gar geschicket was
    - sîn wahts und sînes hers gemach.
    - dô man den tac verenden sach,
    - dô was sîn ezzen êrst bereit,
    - er âz. nâch sîner arbeit
    - slief er mit ruowe unz an den tac.
    - an der herberge dâ er lac,
    - wold er den tac dô stille
    - lign. daz was sîn wille.
    - Zuo zim gesamenten sich gar
    - an die herberge sîne schar
    - und liezen sich dâ bî im nidr
    - biz sie ze kreften kâmen widr
    - und des ouch vergâzen gar
    - ob in dâ vor iht arges war,
    - daz waz ûzerhalp ir klage.
    - dar nâch an dem andern tage
    - was des hers ein teil gesant
    - den phlûm ze berge ûf in daz lant.
    - dâ vundens âne huote
    - gewinnes vil an guote
    - und grôzer schiffe ein michel teil
    - verborgen, des sie wurden geil.
    - diz brâhten sie dem künge dô,
    - der was ir kunft von herzen vrô,
    - diu schif ervröuten im den muot
    - noch vürbaz dan daz grôze guot,
    - wan sie viel liute mohten tragn.
    - innewendec sehs tagn
    - was daz her gar überkomn,
    - als ich die wârheit hân vernomn,
    - in daz lant ze Sûsîân.
    - dâ wart im schier undertân
    - guot liute und ouch daz lant
    - antwurte sich im sâ zehant.
  - chapter[n=268]:
    - Dô Bessus diu mær vernam
    - daz Alexander dô kam
    - und daz in sô kurzen tagn
    - was Sâtibarzânes erslagn
    - und daz des edeln künges schar
    - was komen übr daz wazzer dar
    - und daz im dô undertân
    - was daz lant ze Sûsîân,
    - der mære er alsô sêre erschrac
    - daz er deheiner vröuden phlac
    - wan als ein gar verdorben man,
    - der nie hôhen muot gewan
    - und lîhte ist schuldec etewes,
    - eintweder diss oder des
    - daz mit untriuwen ist geschehn,
    - und sich lât ungerne sehn
    - dâ man gedenket der getât,
    - die sîn valsch begangen hât.
    - Untriuwe ist âne triuwe niht
    - 'in eine wîs: swaz man ir siht'
    - dienen daz ist niht verlorn.
    - swer ir ze dienest ist geborn,
    - dem lônt sî willeclîche,
    - si ist lônes alsô rîche
    - daz si wol iegelîchem man
    - nâch sînem borge gelten kan.
    - swer ir willen gerne tuot
    - und ir treit getriuwen muot,
    - dem lônt si mit ir selber ie.
    - daz reht gebrach si noch nie,
    - als ez ein alt gesprochen wort
    - bewæret hât, daz sprichet dort
    - "'untriuwe manecvalt"
    - diu mac niemer werden alt,
    - sol si aber werden alt,
    - si ist zuo dem tôde gezalt.'
    - Als daz selbe ouch dô geschach.
    - Bessen der sîne triuwe brach
    - an sînem rehten herren,
    - dem woldez êrst nû werren.
    - wie? - nû hœret rehte wie
    - er der untriuwen lôn enphie!
    - ein sîn vriunt was bî im dô,
    - der zweier liebe was alsô
    - daz sie gar in ir jâren
    - vil ungescheiden wâren
    - triuwen und muotes,
    - lîbes und guotes,
    - der was Spitâmenes genant.
    - dô der von wârheit bevant
    - daz Alexander komen was,
    - in sîn gemüete er ofte las
    - wie er gedienet etewaz
    - Alexander umbe daz
    - er im genædec wære.
    - er dâhte 'im ist unmære
    - 'untriuw und hazzet die:'
    - nû wart dehein untriuwe nie
    - grœzer her an dise vrist
    - dan der Bessus schuldec ist.
    - gevâhe ich den, ich gibe in ime,
    - sô weiz ich wol daz ich nime
    - solhen lôn den er mir gît,
    - daz ich alle mîne zît
    - mit sælden iemer mêre
    - hân beide guot und êre'.
    - In den selben zîten dô
    - Spitâmenes daz mort alsô
    - ze rechenne gedâhte,
    - als er sît volbrâhte,
    - dô enwesser wen er solde hân
    - an den er sich getorste lân
    - wan zwêne den er sâ zestunt
    - tet den selben willen kunt.
    - der hiez einer Catênes
    - der ander Dâtaphernes.
    - die sprâchen dô 'nû helfen wir
    - mit willeclîchem muote dir
    - alsô guot hergesellen,
    - wan daz wir niht wellen
    - brechen unser triuwe kraft
    - durch nie mans geselleschaft.'
    - 'er sprach ,dar umbe lât iu sagn:'
    - an dem ungetriuwen zagn
    - niemen untriuws begât,
    - wan er deheine triuwe hât.
    - ir sült wol gelouben daz
    - ich durch deheiner slahte haz
    - niemer diz getæte,
    - wær er getriuwe und stæte.'
    - ir ahte lobeten im dô
    - ze helfenne. des was er vrô.
  - chapter[n=269]:
    - Sie sprâchen 'nû soltû uns jehn,
    - wie mac mit vuoge diz geschehn?' -
    - "'daz kan ich gevüegen wol,"
    - swie ez sich wol gevüegen sol
    - und gevuoclîche ergân.
    - ich rîte mit im ûf den plân,
    - ich wil iuch dô verleiden,
    - ich sage im von iu beiden
    - daz ir in welt vâhen,
    - sô heizt er denne gâhen
    - und besendet iuch zehant.
    - sô sült ir sehse sîn gemant
    - daz iu des sî mit triuwen gâch
    - daz ir in balde strîchet nâch
    - mit allen die hie mit iu sîn
    - und mit mir in der reise mîn
    - gewâfent wol. des lât ir niht!
    - als er iuch zwêne gesiht,
    - sô heizet er iuch vâhen,
    - sô sült ir nâch uns gâhen
    - und ist iu ein gevüegez wort,
    - (wan ir iuwer mâge dort
    - die iu sint von herzen liep,
    - vüeren seht als einen diep)
    - ob ir den von ir nœten hin
    - 'helfet: alsô sül wir in'
    - vâhen und twingen
    - und Alexander bringen.
    - sô rîchet er uns iemer
    - und verlât uns niemer'.
    - daz lobten sie mit eiden sâ
    - gelîch in einem muote dâ.
  - chapter[n=270]:
    - Dô der ander morgen schein,
    - dô wart Spitâmenes enein
    - daz er mit dem vürsten reit
    - ze velde, als ez was ûf geleit,
    - und saget im daz Catênes
    - und ouch Dâtaphernes
    - ûf in hæten dô gesworn.
    - dô begreif in solher zorn
    - daz er sîn selbes gar vergaz,
    - nâch in sant er durch sînen haz.
    - dô die sehse vernâmen
    - daz nâch in boten kâmen,
    - sie wâfenten sich sâ zehant
    - daz ez nie man bevant,
    - und vuorten eine grôze schar
    - vil wol bereit nâch in aldar.
    - jene wârn gevangen,
    - ez was rehte ergangen
    - 'als er sie dâ vor lêrte:'
    - dô er wider kêrte
    - gegen der stat, dô kâmen sie
    - mit grimmeclîchem muote hie
    - und vrâgeten der mære
    - waz diser rede wære.
    - dô sagte man in âne wân
    - als ich hie gesaget hân.
    - sie sprâchen 'daz mac niht geschehn,
    - sül wir unser mâge sehn
    - alsô gevangen vüeren hin
    - ûf des tôdes ungewin,
    - sô müezen sie uns lâzen
    - hie ûf dirre strâzen
    - odr sie ligen von uns tôt!'
    - '.................'
